{"title":"RTX 3080 รุ่นโน้ตบุ๊ก ช้ากว่าเดสก์ท็อปราว 40% เพราะปัญหาการระบายความร้อน","link":"https://www.blognone.com/node/121203","date":1613388651000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/geforce_0.png?itok=sN-6aYcx\"></p><div itemprop=\"description\"><p>ผลการทดสอบของการ์ดจอ RTX 3080 ในโน้ตบุ๊กของเว็บไซต์ <a href=\"https://www.notebookcheck.net/The-mobile-GeForce-RTX-3080-is-40-percent-slower-than-the-desktop-GeForce-RTX-3080-What-the-hell-happened.519743.0.html\">Notebookcheck</a> แสดงให้เห็นว่า RTX 3080 รุ่นโน้ตบุ๊ก มีประสิทธิภาพต่ำกว่ารุ่นเดสก์ท็อปโดยเฉลี่ยราว 40%</p><p>ซึ่งแม้จะเป็นเรื่องธรรมดาที่การ์ดจอโน้ตบุ๊กจะมีประสิทธิภาพด้อยกว่ารุ่นเดสก์ท็อป เพราะ CUDA core ก็ไม่เท่ากันอยู่แล้ว แต่เมือเปรียบเทียบกับ RTX 2080 บนโน้ตบุ๊กกับเดสก์ท็อป ที่ห่างกันแค่ราว 10% แล้ว ถือว่าช่องว่างเพิ่มขึ้นเยอะพอสมควร</p><p>สาเหตุเพิ่มเติมด้านช่องว่างของประสิทธิภาพในเจ็นนี้ อาจมาจากการที่ RTX 3080 รุ่นเดสก์ท็อป ประสิทธิภาพเพิ่มขึ้น แต่ก็เพิ่มอัตราการใช้พลังงาน ไปอยู่ที่ 320W หรือเพิ่มขึ้นกว่า 40% จาก 225W ใน RTX 2080 และเมื่อมีอัตราการใช้พลังงานสูงขึ้น ความร้อนย่อมสูงขึ้นด้วย</p><p>ประเด็นนี้กลายมาเป็นอุปสรรคในโน้ตบุ๊กที่ TGP (Total Graphics Power อัตราการใช้พลังงานของทั้งการ์ด) ไม่ได้เพิ่มขึ้นตาม ซึ่ง RTX 3080 ยังมี TGP อยู่ที่ 150W เท่านั้น เท่ากับ RTX 2080 และหากจะเพิ่ม TGP ความร้อนก็จะเพิ่มขึ้น และระบบความร้อนที่เพิ่มขึ้น อาจทำให้เครื่องหนาและหนักขึ้น ซึ่งไม่น่าเป็นผลดีต่อยอดขาย หลังผู้บริโภคได้ลองสัมผัสความบางเบาของโน้ตบุ๊กเกมมิ่งที่มาพร้อมการ์ดจอตระกูล Max-Q ไปแล้ว</p><p>แม้สุดท้ายแล้วประสิทธิภาพของ RTX 3080 จะเพิ่มขึ้นจาก RTX 2080 เล็กน้อย แต่ขีดจำกัดในด้านการระบายความร้อน คงเป็นอุปสรรคใหญ่ของการ์ดจอโน้ตบุ๊ก หาก NVIDIA ยังไม่ปรับลดอัตราการใช้พลังงานของการ์ดจอในอนาคต คงต้องติดตามกันต่อไปว่าทั้งผู้ผลิตโน้ตบุ๊ก และ NVIDIA จะแก้ไขปัญหานี้อย่างไร</p><p><img src=\"https://www.blognone.com/sites/default/files/externals/b129e81a3a0389693daf44cf06e6eaac.jpg\" alt=\"\"></p><p><img alt=\"No Description\" src=\"https://www.blognone.com/sites/default/files/externals/7618236ee510503f3f8a72faa1a6d077.png\"><em>ผลการทดสอบจาก <a href=\"https://www.notebookcheck.net/The-mobile-GeForce-RTX-3080-is-40-percent-slower-than-the-desktop-GeForce-RTX-3080-What-the-hell-happened.519743.0.html\">Notebookcheck</a></em></p><p>ที่มา - <a href=\"https://www.notebookcheck.net/The-mobile-GeForce-RTX-3080-is-40-percent-slower-than-the-desktop-GeForce-RTX-3080-What-the-hell-happened.519743.0.html\">Notebookcheck</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"46f00b2a033f9b6a6fd9079ae1f6467e145ca12970beb3bae9b393646f50104e","category":"Thai"}