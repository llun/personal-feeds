{"title":"Sony ยืนยันข่าวยุบ Japan Studio ลดขนาดเหลือทีมย่อยที่พัฒนา Astro's Playroom","link":"https://www.blognone.com/node/121408","date":1614314869000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/13501927_10154334142651803_6819821123221680891_n.jpg?itok=z7lzEB1l\"></p><div itemprop=\"description\"><p>Sony ยืนยันข่าวการปรับโครงสร้างสตูดิโอเกมฝั่งญี่ปุ่นในสังกัดคือ Japan Studio โดยลดขนาดของสตูดิโอลงเหลือเพียงทีมย่อย Team ASOBI เพียงทีมเดียวเท่านั้น</p><p>Japan Studio เป็นหนึ่งในสองสตูดิโอฝั่งญี่ปุ่นของ Sony (อีกแห่งคือ Polyphony Digital ที่ทำ Gran Turismo) แต่แนวทางของ Japan Studio ช่วงหลังมักเป็นการร่วมมือกับสตูดิโอภายนอกเป็นหลัก เช่น The Last Guardian (ร่วมกับ genDESIGN) หรือ Demon's Souls ภาครีเมค (ร่วมกับ Bluepoint Games) ถ้านับเฉพาะเกมที่พัฒนาเองในช่วงหลังๆ คือซีรีส์ Knack และ LocoRoco เท่านั้น</p><p>ก่อนหน้านี้ Japan Studio มีทีมย่อย 2 ทีมคือ Project Siren ที่สร้างเกมซีรีส์ Siren และ Gravity Rush ก็เสียหัวหน้าทีม <a href=\"https://www.blognone.com/node/120263\">Keiichiro Toyama ที่ลาออกไปตั้งสตูดิโอเกมของตัวเอง Bokeh Game Studio ในปี 2020</a></p><p>อีกทีมเหลืออยู่คือ Team ASOBI ที่พัฒนาเกม Astro's Playroom เกมเดโมที่แถมมากับ PS5 จะกลายมาเป็นศูนย์กลางของ Japan Studio แทน</p><p>หน้าที่ประสานงานกับสตูดิโอภายนอกของ Japan Studio จะถูกโยกมายังหน่วยงานส่วนกลางของ SIE แทน (ซึ่งปัจจุบันมีสำนักงานใหญ่อยู่ในสหรัฐอเมริกา) เท่ากับว่าความเป็น \"สตูดิโอเกมญี่ปุ่น\" ของ SIE ลดลงไปเรื่อยๆ นั่นเอง</p><p><img alt=\"No Description\" src=\"https://www.blognone.com/sites/default/files/externals/9bb1b7bbae6d2e0661d78d33d3b7a45e.jpg\"></p><p>ที่มา - <a href=\"https://www.ign.com/articles/playstation-reportedly-downscales-sony-japan-studio\">IGN</a>, ภาพจาก <a href=\"https://www.playstation.com/ja-jp/corporate/playstation-studios/japan-studio/\">Sony</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c309f6c86447f8554c4488803453278f54d8bc3d5597213655b286591c025bca","category":"Thai"}