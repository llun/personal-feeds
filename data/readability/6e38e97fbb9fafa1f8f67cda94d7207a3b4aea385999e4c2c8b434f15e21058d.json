{"title":"แบงก์ชาติระบุ Stablecoin ที่ใช้เงินบาทหนุนหลังอาจเข้าข่าย e-Money ต้องขออนุญาตก่อนใช้งาน","link":"https://www.blognone.com/node/121780","date":1616133300000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/bot.png?itok=da6-L8ps\"></p><div itemprop=\"description\"><p>หลังแพลตฟอร์ม Terra ให้บริการโทเค็น THT ที่พยายามรักษามูลค่าให้เท่ากับเงินบาทจน<a href=\"https://www.blognone.com/node/121737\">ธนาคารแห่งประเทศไทยออกมาเตือน</a> วันนี้ทางธนาคารแห่งประเทศไทยก็ออกประกาศแนวทางการกำกับดูแลโทเค็นในกลุ่มนี้</p><p>แนวทางของการกำกับดูแลของธนาคารแห่งประเทศไทยแบ่งออกเป็นสองส่วน คือ</p><ol><li><strong>โทเค็นที่ผูกกับค่าเงินบาท</strong> ธนาคารแห่งประเทศไทยระบุว่าอาจมีลักษณะเข้าข่ายเป็นบริการเงินอิเล็กทรอนิกส์ (e-Money) ที่ธนาคารแห่งประเทศไทยกำกับดูแลอยู่ การให้บริการเงินกลุ่มนี้จึงต้องเข้าไปหารือกับธนาคารแห่งประเทศไทยก่อน</li><li><strong>โทเค็นที่ผูกกับค่าเงินอื่น</strong> ไม่ว่าจะใช้เงินต่างประเทศหนุนหลัง, สินทรัพย์อื่นๆ หนุนหลัง, หรือใช้กลไกอื่นเพื่อคงมูลค่า (Algorithmic Stablecoin) ไม่ได้ผิดกฎหมายแต่ทางธนาคารแห่งประเทศไทยจะเปิดรับฟังความคิดเห็นเพื่อหาแนวทางกำกับดูแลต่อไป</li></ol><p>โทเค็นแบบมูลค่าคงที่ที่โด่งดังตัวหนึ่งคือ USDT ที่ผูกค่าเงินกับเงินดอลลาร์ โดยอาศัยการฝากเงินดอลลาร์ไว้ในธนาคารหนุนหลังโทเค็นทุกดอลลาร์ที่ปล่อยออกมา แต่<a href=\"https://www.blognone.com/node/103304\">กระบวนการตรวจสอบเงินในบัญชีก็ไม่โปร่งใสนักว่ามีเงินครบสำหรับทุกโทเค็นจริงหรือไม่</a> จนทำให้เกิดคำถามมากมาย</p><p>ทางธนาคารแห่งประเทศไทยย้ำว่าเห็นประโยชร์ของเทคโนโลยีและพร้อมเปิดรับนวัตกรรม และจะกำหนดนโยบายให้ส่งเสริมการพัฒนาคู่ไปกับการรักษาเสถียรภาพระบบการเงินของประเทศ</p><p>ที่มา - <a href=\"https://www.bot.or.th/Thai/PressandSpeeches/Press/2021/Pages/n1664.aspx\">Bank of Thailand</a></p><p><img src=\"https://www.blognone.com/sites/default/files/externals/456427bf7f77238c55bc7541071192c3.jpg\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6e38e97fbb9fafa1f8f67cda94d7207a3b4aea385999e4c2c8b434f15e21058d","category":"Thai"}