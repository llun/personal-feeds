{"title":".NET 6 ออกเวอร์ชันพรีวิว รองรับ Android และ iOS อย่างเป็นทางการจากการรวม Xamarin","link":"https://www.blognone.com/node/121700","date":1615867066000,"content":"<div id=\"readability-page-1\" class=\"page\"><div itemprop=\"description\"><p>ไมโครซอฟท์ออก .NET 6 Preview 2 ก่อนออกตัวจริงในเดือนพฤศจิกายน 2021 <a href=\"https://www.blognone.com/node/119528\">ตามรอบการออกรุ่นแบบใหม่ที่จะออกทุกเดือนพฤศจิกายน</a></p><p>การเปลี่ยนแปลงสำคัญของ .NET 6 คือเป็นก้าวสุดท้ายของ<a href=\"https://www.blognone.com/node/109621\">การหลอมรวมแพลตฟอร์ม .NET เข้าด้วยกัน</a> โดยครึ่งแรก <a href=\"https://www.blognone.com/node/119528\">.NET 5 เป็นการรวม .NET Framework กับ .NET Core</a> ส่วนครึ่งหลัง <a href=\"https://www.blognone.com/node/116463\">.NET 6 จะรวมเอา Xamarin เข้ามาด้วย</a> ผลคือเพิ่มการรองรับแพลตฟอร์มใหญ่มาอีก 2 แพลตฟอร์มได้แก่ Android และ iOS (รวมถึง Apple Silicon และ Windows ARM64 ด้วย)</p><p>ไมโครซอฟท์บอกว่าการหลอมรวม .NET 6 ทำให้ .NET กลายเป็นแพลตฟอร์มการพัฒนาแอพข้ามระบบปฏิบัติการอย่างแท้จริง นักพัฒนาสายมือถือสามารถขยายมาฝั่งเดสก์ท็อปได้ง่าย และกลับกัน นักพัฒนาฝั่งเดสก์ท็อป เว็บ หรือคลาวด์ ก็ขยายมายังมือถือได้ง่าย โดยใช้โค้ดชุดเดียวกัน ใช้เครื่องมือตัวเดียวกันหมด</p><p>ในระยะยาวแล้ว ไมโครซอฟท์ยังจะปรับขนาดของ .NET SDK ให้มีขนาดเล็กลง ปรับแพลตฟอร์มให้เป็นตัวเลือก (optional) ซึ่งจะทำเสร็จใน .NET 7</p><p><img alt=\"No Description\" src=\"https://www.blognone.com/sites/default/files/externals/5206d46b4a238cc0a1fafa9b1b0b183e.png\"></p><p>ที่มา - <a href=\"https://devblogs.microsoft.com/dotnet/announcing-net-6-preview-1/\">Microsoft (1)</a>, <a href=\"https://devblogs.microsoft.com/dotnet/announcing-net-6-preview-2/\">Microsoft (2)</a></p></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7fa5f5c7aee8fd84fa5dcff5ec0c3cd0cd6c682b73e44931366287d68030a553","category":"Thai"}