{"title":"Rocket Lake มาแล้ว อินเทลเปิดตัว 11th Gen Core สำหรับเดสก์ท็อป จำนวนคอร์ลดลงจาก 10th Gen","link":"https://www.blognone.com/node/121726","date":1615938642000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/intel-08-removebg-preview%20%281%29.png?itok=U63X9ojh\"></p><div itemprop=\"description\"><p>อินเทลเปิดตัว 11th Gen Core สำหรับเดสก์ท็อป (โค้ดเนม Rocket Lake-S) อย่างเป็นทางการ หลัง<a href=\"https://www.blognone.com/node/121557\">มีซีพียูหลุดมาวางขายก่อน และ AnandTech ซื้อมารีวิวก่อนเป็นสัปดาห์</a></p><p>Rocket Lake-S ที่เปิดตัวชุดแรกมีทั้งหมด 11 รุ่นย่อย ตั้งแต่ Core i5 (6 คอร์ 12 เธร็ด) ไปจนถึง Core i9 (8 คอร์ 16 เธร็ด)</p><p>การเปลี่ยนแปลงที่สำคัญคือ ซีพียูรุ่นท็อป Core i9 ลดจำนวนคอร์ลงจาก <a href=\"https://www.blognone.com/node/116097\">10 คอร์ 20 เธร็ด ใน 10th Gen Core (Comet Lake-S)</a> มาเหลือ 8 คอร์ 16 เธร็ด เพื่อแลกกับประสิทธิภาพที่ดีขึ้น (เท่ากับว่ารอบนี้ Core i9 และ Core i7 มีจำนวนคอร์เท่ากัน ต่างกันที่ฟีเจอร์การบูสต์คล็อค Thermal Velocity Boost ซึ่งมีเฉพาะใน Core i9)</p><p>Rocket Lake ยังใช้กระบวนการผลิต 14 นาโนเมตรเช่นเดิม แต่อัพเกรดมาใช้สถาปัตยกรรมย่อยตัวใหม่ Cypress Cove ที่นำมาจาก Sunny Cove ฝั่งโน้ตบุ๊ก มีจำนวนคำสั่งต่อรอบสัญญาณนาฬิกาเพิ่มขึ้น 19% จากรุ่นก่อน</p><p><img alt=\"No Description\" src=\"https://www.blognone.com/sites/default/files/externals/4b932d5105106ac2592307e646dd50cc.jpeg\"></p><p><img alt=\"No Description\" src=\"https://www.blognone.com/sites/default/files/externals/98d3287e337d23f336e06e0972ecf604.jpeg\"></p><p>ของใหม่อย่างอื่นคือ รองรับ PCIe 4.0 ตามที่เคยประกาศไว้, ขยับสเปกของแรมที่รองรับเพิ่มเป็น DDR4-3200 (รุ่นก่อน 2933), ตัวถอดรหัสวิดีโอ AV1 10 บิต, ชุดคำสั่ง AVX-512 ที่เดิมมีเฉพาะในฝั่งเซิร์ฟเวอร์ Xeon</p><p>Core 11th Gen ยังมีจีพียูในตัวเหมือนเดิม (ยกเว้นรุ่นห้อยท้าย F ที่ไม่มีจีพียูมาให้) โดยยังเป็นจีพียู Intel UHD (ไม่ใช่ Xe แต่ใช้สถาปัตยกรรมเดียวกับ Xe) แต่เป็นรุ่นใหม่ซีรีส์ 7xx แทนซีรีส์ 6xx ในซีพียูเดสก์ท็อป 10th Gen และเพิ่มรุ่นห้อยท้ายรหัส T ที่กินไฟต่ำ 35 วัตต์เข้ามาด้วย</p><p>ตัวชิปเรือธงของรอบนี้คือ Core i9-11900K มีคล็อคสูงสุด 5.3 GHz (คอร์เดียว) 8 คอร์ 16 เธร็ด แคช 16MB ราคาขายส่งอยู่ที่ตัวละ 539 ดอลลาร์ แพงขึ้นจาก 10th Gen</p><p><img alt=\"No Description\" src=\"https://www.blognone.com/sites/default/files/externals/9ce03f54e207a075dfec764e5daee9c7.png\"></p><p><img alt=\"No Description\" src=\"https://www.blognone.com/sites/default/files/externals/abef9af22d908c1152cca58bd9dabdb8.png\"></p><p>ที่มา - <a href=\"https://newsroom.intel.com/news/11th-gen-intel-core-unmatched-performance/#gs.vtfqh4\">Intel</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4fa98d1e32e7c9b0b0b857314779be3aedc7802e83bab617d7273d585169a609","category":"Thai"}