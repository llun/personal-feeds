{"title":"ไมโครซอฟท์ปิดดีลซื้อ ZeniMax/Bethesda ยืนยันบางเกมจะเป็นเอ็กซ์คลูซีฟ Xbox/PC","link":"https://www.blognone.com/node/121609","date":1615331228000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/bethesda.png?itok=kQx-woUM\"></p><div itemprop=\"description\"><p>คล้อยหลัง <a href=\"https://www.blognone.com/node/121593\">EU อนุมัติการซื้อกิจการ</a>เพียงวันเดียว ไมโครซอฟท์ออกมาประกาศปิด<a href=\"https://www.blognone.com/node/118559\">ดีลการซื้อ ZeniMax/Bethesda มูลค่า 7.5 พันล้านดอลลาร์</a> ที่เริ่มกระบวนการซื้อในเดือนกันยายน 2020</p><p>ดีลนี้ทำให้ไมโครซอฟท์มีสตูดิโอในสังกัดเพิ่ม 8 แห่งคือ Bethesda Game Studios, id Software, ZeniMax Online Studios, Arkane, MachineGames, Tango Gameworks, Alpha Dog, Roundhouse Studios <a href=\"https://www.blognone.com/node/118567\">รวมทั้งหมดแล้วมีสตูดิโอ 23 แห่ง</a></p><p>Phil Spencer ออกมาประกาศข่าวนี้ผ่านบล็อก Xbox และตอบชัดๆ (สักที) ว่า เกมใหม่ๆ ของ Bethesda บางเกมในอนาคตจะเป็นเอ็กซ์คลูซีฟ Xbox และพีซีเท่านั้น แต่ไม่ได้ประกาศชื่อว่ามีเกมใดบ้าง เขายังระบุด้วยว่าจะนำเกมปัจจุบันของ Bethesda เข้ามาเพิ่มใน Xbox Game Pass ภายในสัปดาห์นี้</p><p>ภายใต้ข้อตกลงเดิมที่ Bethesda ทำไว้กับโซนี่ มี 2 เกมที่กำลังพัฒนาอยู่คือ Deathloop (Arkane) และ GhostWire: Tokyo (Tango) ที่จะยังเป็นเอ็กซ์คลูซีฟคอนโซล PS5 ซึ่ง<a href=\"https://www.blognone.com/node/118565\">ไมโครซอฟท์บอกว่าเคารพข้อตกลงเดิมนี้</a></p><p><img alt=\"No Description\" src=\"https://www.blognone.com/sites/default/files/externals/5dfb576c0351ce239488a38256be50ea.jpg\"></p><p>ที่มา - <a href=\"https://news.xbox.com/en-us/2021/03/09/officially-welcoming-bethesda-to-the-xbox-family/\">Xbox</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e683d80d6c9bb9faae404cc8ee71ff8d749993b4ce179131d26cc2e1b6daa11","category":"Thai"}