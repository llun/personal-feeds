{"title":"Facebook กำลังทำ wristband อ่านคลื่นไฟฟ้าสมอง ใช้ควบคุม AR, ย้ำ อ่านความคิดผู้ใช้ไม่ได้","link":"https://www.blognone.com/node/121781","date":1616136897000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/fb-round.png?itok=YSp1yq-I\"></p><div itemprop=\"description\"><p>Facebook เตรียมพัฒนากำไลข้อมือ (wristband) ที่จะอ่านคลื่นไฟฟ้าจากสมองที่ส่งไปยังแขน เพื่อนำไปใช้ควบคุม UI หรือฟังก์ชั่นอื่นๆ ในระบบ Augmented Reality ของแว่น AR ที่ยังไม่วางจำหน่าย โดยใช้การเคลื่อนไหวร่างกาย หรือแค่เพียงความคิดเท่านั้น ซึ่งเป็นการต่อยอดจากการ<a href=\"https://www.blognone.com/node/112106\">ซื้อกิจการ CTRL-labs ในปี 2019</a> ซึ่งพัฒนา<a href=\"https://www.blognone.com/node/103179\">เทคโนโลยี wristband อ่านคลื่นสมองมาก่อนหน้านี้</a></p><p>Andrew “Boz” Bosworth รองประธาน Facebook Reality Labs ยืนยันว่ากำไลนี้ไม่สามารถอ่านความคิดในสมองของผู้ใช้แบบละเอียดได้ แต่จะทำงานเหมือนเป็นคีย์บอร์ดที่สั่งการด้วย motor input หรือสัญญาณจากสมองที่สั่งให้กล้ามเนื้อเคลื่อนไหว แล้วแปลงไปเป็นคำสั่ง และจะตัดปัญหาการพิมพ์ผิดออกไปอย่างสิ้นเชิง</p><p><img alt=\"No Description\" src=\"https://www.blognone.com/sites/default/files/externals/df631d4885ba1121dd72170e4a2a99c7.png\"></p><p>ในวิดีโอพรีเซ็นเทชั่น Facebook แสดงตัวอย่างการใช้งานคู่กับแว่น AR ที่เตรียมวางจำหน่ายในอนาคต เช่นใช้การคีบนิ้วโป้งกับนิ้วชี้เข้าหากัน ซึ่ง Facebook เรียกว่า Intelligent Click เพื่อตอบ Yes/No สำหรับตั้งเวลาต้มน้ำ ตอนผู้ใช้กำลังใส่แว่น AR ทำอาหาร</p><p><img alt=\"No Description\" src=\"https://www.blognone.com/sites/default/files/externals/9f2baba950d56e571bd8726e2de1fe10.png\"></p><p>นอกจากนี้ยังมีฟังก์ชั่นใช้งานทั่วไป เช่นใช้มือสั่งออเดอร์ร้านกาแฟแบบออนไลน์ สร้างเพลย์ลิสต์ในแอปฟังเพลง หรือแม้แต่ปรับสีหลอดไฟอัจฉริยะในห้อง โดยไม่ต้องพูด Hey Siri หรือ Hey Google แต่ใช้แค่การแค่ขยับนิ้วเท่านั้น และจะมี Haptic Feedback หรือการสั่นสะเทือนเพื่อสะท้อนการใช้งาน ซึ่งอาจนำไปใช้ในการควบคุมเกม AR เช่นเกมยิงธนูอีกด้วย</p><p><img alt=\"No Description\" src=\"https://www.blognone.com/sites/default/files/externals/b533b90d845d775b8ebaa72394c5e778.jpg\"></p><p>อุปกรณ์นี้ยังมีประโยชน์ในการช่วยให้ผู้พิการเข้าถึงฟีเจอร์ต่างๆ ได้ง่ายขึ้น โดย Facebook แสดงตัวอย่างผู้พิการที่มีนิ้วมือไม่ครบ 5 นิ้ว แต่สามารถขยับมือที่เป็นโมเดลสามมิติ ที่มีนิ้วมือครบห้านิ้ว เพื่อตอบสนองกับ UI ของแว่น AR ได้</p><p>แต่ปัญหาหนึ่งที่ Facebook กำลังเผชิญในปัจจุบัน คือผู้ใช้ก็ไม่ค่อยไว้ใจการเก็บและดูแลรักษาข้อมูลส่วนตัวของผู้ใช้โดย Facebook เท่าไร และหากจะมีการจำหน่ายแว่น AR ที่อาจสามารถบันทึกภาพได้ หรือกำไลข้อมือที่สามารถอ่านคลื่นสมองได้จริง ก็อาจต้องใช้เวลาและความพยายามพอสมควร ในการเรียกความเชื่อมั่นจากผู้บริโภคกลับมาอีกครั้ง</p><p>ที่มา - <a href=\"https://www.buzzfeednews.com/article/katienotopoulos/facebook-wrist-device\">BuzzfeedNews</a>, <a href=\"https://www.theverge.com/2021/3/18/22338008/facebook-reality-labs-emg-wristbands-ctrl-labs-ar-interface-demo\">The Verge</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2492950522d2149a6ff179aabc1e0bc7f9066e3be6d3c7f4ebb2c96b958efa25","category":"Thai"}