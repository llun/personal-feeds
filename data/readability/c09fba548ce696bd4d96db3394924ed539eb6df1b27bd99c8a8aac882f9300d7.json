{"title":"ฐากูร บุนปาน","link":"https://markpeak.net/thakoon-boonparn/","date":1611415531000,"content":"<div id=\"readability-page-1\" class=\"page\"><div id=\"page\"><main id=\"content\" role=\"main\"><article id=\"post-2121\" itemscope=\"itemscope\" itemtype=\"http://schema.org/BlogPosting\" itemprop=\"blogPost\"><img width=\"700\" height=\"525\" src=\"https://markpeak.net/wp-content/uploads/2021/01/thakoon-700x525.jpg\" alt=\"\" loading=\"lazy\" itemprop=\"image\" srcset=\"https://markpeak.net/wp-content/uploads/2021/01/thakoon-700x525.jpg 700w, https://markpeak.net/wp-content/uploads/2021/01/thakoon-300x225.jpg 300w, https://markpeak.net/wp-content/uploads/2021/01/thakoon-768x576.jpg 768w, https://markpeak.net/wp-content/uploads/2021/01/thakoon.jpg 900w\" sizes=\"(max-width: 700px) 100vw, 700px\"><div itemprop=\"mainContentOfPage\"><p>มีโอกาสได้รู้จักกับพี่โต้ง ฐากูร บุนปาน อดีตกรรมการผู้จัดการของมติชน เป็นการส่วนตัวมาได้หลายปี เคยได้ร่วมทริปกันต่างประเทศหนึ่งครั้ง (ไปงานเปิดสำนักงานของ SCB ที่เซี่ยงไฮ้) และเป็น “มิตรสหายต่างวัย” ที่มีงานอดิเรกตรงกันคือ อ่านนิยายจีนของ น.นพรัตน์ ซึ่งพี่โต้งนั้นในฐานะคนในแวดวงสิ่งพิมพ์ ก็มีโอกาสได้อ่านต้นฉบับลายมือของ น.นพรัตน์ ก่อนใครเพื่อน</p><p>เหตุเพราะนิยายจีนของ น.นพรัตน์ พิมพ์โดยสำนักพิมพ์สยามอินเตอร์ในเครือสยามสปอร์ต และเจ้าของบริษัทคือคุณระวิ โหลทอง มีสิทธิพิเศษในการได้อ่านต้นฉบับ (ที่เขียนด้วยลายมือ) ก่อนใครเพื่อน แต่คุณระวิ อายุมากแล้ว ตาไม่ค่อยดี จึงใช้วิธีให้เลขาอ่านออกเสียงให้ฟัง</p><p>ส่วนพี่โต้ง ในฐานะคนรู้จักกับคุณระวิ จึงพลอยได้อ่านต้นฉบับลายมือด้วย และอาสาช่วยตรวจต้นฉบับเพิ่มเติมให้ ก่อนเข้ากระบวนการทางบรรณาธิการและไปพิมพ์เป็นเล่มขายต่อไป</p><p>ผมทราบข่าวพี่โต้งป่วยเป็นโรคมะเร็งมาสักระยะหนึ่ง แต่ก็ยังมีโอกาสแชทคุยผ่านออนไลน์เป็นระยะๆ และได้เจอตัวจริงครั้งสุดท้ายช่วงเดือน ก.ย. 2020 ใน<a href=\"https://brandinside.asia/30-years-of-ais-ordinary-that-is-extraordinary/\">งานเปิดตัวหนังสือของคุณสมชัย เลิศสุทธิวงค์ ซีอีโอของ AIS</a> แต่ไม่ได้มีโอกาสคุยกันเพราะคนเยอะ และผมต้องกลับก่อนงานเลิก หลังจากนั้นยังได้แชทคุยกันบ้างเล็กน้อย กะว่าเมื่อมีโอกาสจะเข้าไปเยี่ยมพี่โต้งสักหน่อย แต่ก็มาทราบข่าวการเสียชีวิตของพี่โต้งซะก่อน</p><p>พี่โต้งเป็นคนน่ารัก อัธยาศัยดี มุขเยอะ มีความเป็นพหูสูต และมีความทันสมัย ทันโลกยุคออนไลน์ ผมเคยได้ยินแกเล่าว่าเป็น “บุนปานรุ่น 1.5” ที่อยู่ระหว่างรุ่นผู้ก่อตั้ง (อ.ช้าง ขรรชัย บุนปาน) และรุ่นลูก (คุณเย็น ปานบัว บุนปาน) ที่เข้ามาทำหน้าที่เป็นสะพานเชื่อมมติชนจากรุ่นที่หนึ่งไปยังรุ่นถัดไป</p><p>ด้วยอาชีพนักข่าวที่ยาวนาน และอัธยาศัยส่วนตัว ทำงานรดน้ำศพของพี่โต้งมีคนมาร่วมงานเรียกว่ามืดฟ้ามัวดิน นักการเมืองมาแทบทุกค่าย (พูดกันเล่นๆ ได้ว่ามาทุกคนยกเว้นทักษิณกับประยุทธ์ ซึ่งก็ส่งหรีดมาทั้งคู่)</p><p>สัปดาห์นี้พบว่ามติชนสุดสัปดาห์เลือกรูปพี่โต้งมาขึ้นปก เห็นจากเพื่อนในเฟซบุ๊กแล้วออกไปซื้อทันทีเป็นที่ระลึก ส่วนบล็อกนี้อยากแปะบทสัมภาษณ์ของพี่โต้งในเรื่องวิสัยทัศน์ต่อวงการสื่อ ต่อการปรับตัวของมติชน เอาไว้อ่านย้อนหลังเมื่ออยากได้เข็มทิศนำทาง</p><div><p><a href=\"https://www.prachachat.net/d-life/news-594649\"><img src=\"https://www.prachachat.net/https://www.prachachat.net/wp-content/uploads/2021/01/FB%E0%B8%90%E0%B8%B2%E0%B8%81%E0%B8%B9%E0%B8%A3.jpg\" alt=\"ฐากูร บุนปาน โอวาทปีใหม่ครั้งสุดท้าย ว่าด้วยการพาองค์กรสื่อเดินหน้าสู้ในยุคยากลำบาก\"></a></p><p><img src=\"https://www.prachachat.net/wp-content/uploads/2020/05/favicon-32x32.png\" alt=\"ประชาชาติธุรกิจ\"> ประชาชาติธุรกิจ</p></div><div><p><a href=\"https://voicetv.co.th/read/H1Ty-hl4z\"><img src=\"https://pailin.voicetv.co.th/assets/aW1hZ2UvMjAxOC0wMS8wNTg0MGI2MWIwMTkyNDMxNWQ0NzQ4NzBlMDNkMDllMi5qcGc=\" alt=\"คุยกับฐากูร บุนปาน ในวันที่ “สื่อ” ถูก Disrupt แรงมาก\"></a></p><p><img src=\"https://voicetv.co.th/images/icons/favicon-32x32.png\" alt=\"VoiceTV\"> VoiceTV</p></div><p>ถือเป็นความโชคดีของชีวิตที่ได้รู้จักกับพี่โต้งเป็นการส่วนตัว และจะระลึกถึงพี่โต้งตลอดไป</p></div></article><div id=\"taglist\"><ul><li>Related Content by Tag</li><li><a href=\"https://markpeak.net/tag/personal/\" rel=\"tag\">Personal</a></li></ul></div></main></div></div>","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"c09fba548ce696bd4d96db3394924ed539eb6df1b27bd99c8a8aac882f9300d7","category":"Thai"}