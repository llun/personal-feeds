{"title":"เทียบสเปก Samsung Galaxy A51 กับ Galaxy A52 ต่างกันแค่ไหน ซื้อรุ่นไหนดี?","link":"https://www.blognone.com/node/121786","date":1616149879000,"content":"<div id=\"readability-page-1\" class=\"page\"><div itemprop=\"description\"><p>Samsung เปิดตัว <a href=\"https://www.blognone.com/node/121740\">Galaxy A52 และ Galaxy A52 5G</a> รุ่นอัพเกรดจาก Galaxy A51 มือถือแอนดรอยด์ที่<a href=\"https://www.blognone.com/node/116368\">ขายดีอันดับ 1 ประจำไตรมาสแรกของปีที่แล้ว</a> ส่วนคราวนี้มีสองตัวเลือก ทั้ง A52 รุ่นธรรมดา รองรับ 4G ราคา 11,999 บาท และ A52 5G รองรับ 5G ตามชื่อ ราคา 13,499 บาท</p><p><img alt=\"No Description\" src=\"https://www.blognone.com/sites/default/files/externals/8b4e421da790a2d2cc85c8830d1d88a1.jpg\"></p><p><strong>ข้อแตกต่างระหว่าง Galaxy A52 กับ A52 5G</strong></p><p>ก่อนจะไปเทียบกับ Galaxy A51 รุ่นปีที่แล้ว คงต้องเปรียบเทียบ Galaxy A52 กับ A52 5G กันก่อน ข้อแตกต่างแรกคือซีพียู ที่รุ่นธรรมดาใช้ Qualcomm Snapdragon 720G ส่วนรุ่น 5G ใช้ Snapdragon 750G ซึ่ง นอกจากจะรองรับ 5G แล้ว ยังได้<a href=\"https://nanoreview.net/en/soc-compare/qualcomm-snapdragon-750g-vs-qualcomm-snapdragon-720g#benchmarks\">คะแนนการทดสอบ AnTuTu และ Geekbench 5 สูงกว่า 720G</a> อยู่ประมาณ 16-17% อีกด้วย (การทดสอบระหว่าง Xiaomi Mi 10T Lite กับ Realme 7 Pro ที่ใช้ซีพียูคู่นี้เหมือนกัน)</p><p>อีกจุดเป็นเรื่องของหน้าจอ ที่เป็น Super AMOLED ความสว่างสูงสุด 800 nits ความละเอียด 1080x2400 พิกเซลเหมือนกัน แต่ A52 5G มีรีเฟรชเรต 120Hz ส่วน A52 ธรรมดามีรีเฟรชเรต 90Hz</p><p>ในส่วนอื่น เช่น แรมหรือหน่วยความจำภายใน ในบ้านเราทั้งสองรุ่นวางจำหน่ายที่ 8GB+128GB เท่ากัน (ยังไม่มีข้อมูลว่า A52 และ A52 5G มีการอัพเกรดหน่วยความจำภายในจาก UFS 2.0 ใน Galaxy A51 ให้เป็นรุ่นที่เร็วกว่าเดิม เช่น UFS 3.0 หรือไม่)</p><p>ใครที่อยากได้ประสิทธิภาพที่ดีกว่าเล็กน้อย หน้าจอรีเฟรชเรตสูงกว่า และอยากใช้งานยาวๆ จน 5G ใช้งานได้เต็มที่ รุ่น A52 5G น่าจะตอบโจทย์ ในราคาที่แพงขึ้นมาอีก 1,500 บาท</p><p><strong>เทียบ Galaxy A51 กับ Galaxy A52 และ A52 5G</strong></p><p>Galaxy A51 เปิดตัวด้วยราคา 10,499 บาท ราคาอย่างเป็นทางการบน<a href=\"https://www.samsung.com/th/smartphones/galaxy-a/galaxy-a51-blue-128gb-sm-a515fzbhthl/buy/\">เว็บไซต์ Samsung</a> ในปัจจุบัน อยู่ที่ 9,999 บาท (แต่ก็สามารถหาซื้อจากช่องทางอื่นเช่น Lazada ได้ในราคา 8 พันต้นๆ) หรือถูกกว่า A52 อยู่ประมาณ 2,000 บาทและถูกกว่า A52 5G อยู่ประมาณ 3,500 บาท</p><p><img src=\"https://www.blognone.com/sites/default/files/externals/da206d50cbf89e3eb5416af1dade835c.jpg\" alt=\"\"><em>Galaxy A51</em></p><p><strong>ประสิทธิภาพ</strong></p><p>จุดแรกที่แตกต่างคือ Galaxy A51 ใช้ชิป Exynos 9611 ซึ่งมีคะแนน AnTuTu น้อยกว่า Snapdragon 720G ประมาณ 53% และ<a href=\"https://nanoreview.net/en/soc-compare/samsung-exynos-9611-vs-qualcomm-snapdragon-720g#benchmarks\">ด้อยกว่าในทุกการทดสอบ</a> (ทดสอบบน Galaxy A51 กับ Realme 7 Pro)</p><p>ส่วน Snapdragon 750G ในรุ่น A52 5G ยิ่งไม่ต้องพูดถึง เพราะ<a href=\"https://nanoreview.net/en/soc-compare/samsung-exynos-9611-vs-qualcomm-snapdragon-750g#benchmarks\">ทำคะแนน AnTuTu แซง Exynos 9611 ไปถึง 80%</a> และคะแนน Geekbench 5 แบบ Single Core ก็มากกว่าถึง 106% (ทดสอบบน Galaxy A51 เทียบกับ Xiaomi Mi 10 Lite)</p><p>ในเรื่องแรม Galaxy A51 ให้มา 6GB ในขณะที่ A52/52 5G ให้มา 8GB แม้หน่วยความจำภายในของ A51 กับ A52 เริ่มต้นที่ 128GB เท่ากัน แต่ A51 รองรับ microSD แค่ 512GB ส่วน A52 ทั้งสองรุ่น รองรับ microSD card สูงสุดที่ 1TB</p><p><strong>หน้าจอ</strong></p><p>หน้าจอ Galaxy A51 แม้จะมีขนาด ความละเอียด และดีไซน์จอเหมือนกับ A52 แต่มีรีเฟรชเรตแค่ 60Hz เทียบกับ A52 ที่มีอัตรารีเฟรช 90Hz และ A52 5G มีอัตรารีเฟรช 120Hz นอกจากนี้กระจกด้านหน้าของ A52 ทั้งสองรุ่นก็อัพเกรดจาก Gorilla Glass 3 เป็น Gorilla Glass 5 ทำให้หน้าจอของ A52 นั้น ทั้งลื่นไหลกว่าและทนทานกว่า A51</p><p><strong>กล้อง</strong></p><p>กล้องหน้าของ A51 กับ A52 เป็นกล้อง 32MP ไม่แตกต่างกัน แต่กล้องหลังหลักมีการอัพเกรดขึ้นพอสมควร จาก 48 MP f/2.0 เป็น 64MP f/1.8 ซึ่งรูรับแสงที่กว้างขึ้นนี้ แปลว่า A52 น่าจะถ่ายในที่แสงน้อยได้ดีกว่า ส่วนกล้องอื่นแทบไม่แตกต่าง มีเพียง depth sensor เท่านั้นที่รูรับแสงของ A51 จะกว้างกว่าเล็กน้อย ที่ 5MP, f/2.2 ในขณะที่ A52 อยู่ที่ 5MP, f/2.4 ทั้งสองรุ่นถ่ายวิดีโอ 4K 30fps และ 1080p 30fps และ 120fps ได้เหมือนเดิม</p><p><strong>แบตเตอรี่</strong></p><p>แบตเตอรี่ของ A51 อยู่ที่ 4,000 mAh ในขณะที่ A52 เพิ่มเป็น 4,500 mAh และการชาร์จเร็วของ A51 เป็นแบบ 18W พอมาเป็น A52 เพิ่มเป็น 25W</p><p>การเปลี่ยนมาใช้ชิป Snapdragon 720G และ 750G ที่ประหยัดพลังงานกว่า Exynos 9611 ก็เป็นอีกปัจจัยที่น่าจะทำให้แบตเตอรี่ใช้งานได้ยาวนานขึ้น แม้จะเปิดใช้งาน 5G บนรุ่น A52 5G ก็ตาม</p><p><strong>ซอฟต์แวร์และการซัพพอร์ต</strong></p><p>Galaxy A51 มาพร้อม Android 10 และ One UI 3.0 ซึ่งแม้จะอัพเป็น Android 11 ได้ แต่ก็จะเหลือปีที่ Samsung การันตีซัพพอร์ตอีกแค่ 2 ปีคือได้ถึง Android 13 เท่านั้น ในขณะที่ A52 ทั้งสองรุ่นมาพร้อมกับ Android 11 และ One UI 3.1 จากโรงงาน จะได้การันตีซัพพอร์ตถึง Android 14</p><p><strong>อื่นๆ</strong></p><p>Galaxy A52 ทั้งสองรุ่น เป็นครั้งแรกที่มือถือตระกูล Galaxy A มาพร้อมฟีเจอร์กันน้ำเรตติ้ง IP67 และมีสีใหม่คือสีพาสเทลม่วง \"Awesome Violet\" และสีพาสเทลฟ้า \"Awesome Blue\" เพิ่มเข้ามา</p><p><img alt=\"No Description\" src=\"https://www.blognone.com/sites/default/files/externals/837f5d6986a6ee48ec15805967bd8d56.png\"></p><p><strong>สรุป</strong></p><p>Galaxy A52 ทั้งสองรุ่น มีสเปกที่ดีกว่า A51 ในหลายๆ ด้าน ที่เห็นได้ชัดคือชิป Snapdragon 720G และ 750G ที่นอกจากแรงกว่า Exynos 9611 แล้ว ยังประหยัดพลังงานกว่า ทำให้แบตที่เพิ่มความจุมาอีก 500 mAH น่าจะอยู่ได้นานขึ้นหรืออย่างน้อยก็เท่าเดิม แม้หน้าจอจะมีรีเฟรชเรตสูงกว่า และมีรุ่นที่เปิดใช้งาน 5G ได้</p><p>นอกจากนี้ ฟีเจอร์กันน้ำกับกระจกหน้าจอ Gorilla Glass 5 น่าจะทำให้ A52 ทนต่อการใช้งานกว่า ส่วนอายุการซัพพอร์ตซอฟต์แวร์และแรมที่มากกว่า ก็น่าจะทำให้ A52 ไม่อืดเร็วจนเกินไป และไม่ถูกทอดทิ้งในการการรองรับแอปต่างๆ และการอัพเดตความปลอดภัย</p><p>แต่หากจุดตัดสินใจสำคัญของการซื้อมือถือของคุณ คือต้องการได้กล้องที่ดีขึ้น การปรับปรุงกล้องจาก A51 มาเป็นกล้องใน A52 ทั้งสองรุ่นอาจไม่ได้เป็นการก้าวกระโดดมากนัก คงต้องช่างใจว่าฟีเจอร์อื่นๆ ที่เพิ่มเข้ามาข้างต้น คุ้มค่ากับราคาที่เพิ่มขึ้นมาหรือไม่</p><p><img src=\"https://www.blognone.com/sites/default/files/externals/4c2ebb2dd55351d66ccfd26d095ebe2a.jpg\" alt=\"\"><em>Galaxy A52 สีม่วง Awesome Violet</em></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"52fe679172a77a0fe8f798ffdf9c6564ca3e93200765ddbefb7f5e60040db95e","category":"Thai"}