{"title":"ไม่มีใครเบรกใคร Starlink ต้องขออนุญาตทุกประเทศที่เปิดให้บริการ","link":"https://www.blognone.com/node/121158","date":1613041270000,"content":"<div id=\"readability-page-1\" class=\"page\"><div itemprop=\"description\"><p>วันนี้มีข่าวจาก <a href=\"https://www.facebook.com/thestandardwealth/posts/247674453654917\">The Standard Wealth</a> ระบุว่า \"กสทช. แตะเบรก\" บริการ Starlink สร้างการวิจารณ์เป็นวงกว้าง แต่ผู้อ่าน Blognone ควรตระหนักว่าบริการอินเทอร์เน็ตแม้เป็นบริการผ่านดาวเทียมนั้นต้องขออนุญาตประเทศที่บริษัทจะเข้าไปให้บริการเป็นเรื่องปกติ (ผมเอง<a href=\"https://www.blognone.com/node/121115\">เขียนแจ้งไว้ในย่อหน้าสุดท้ายของข่าวเปิดจอง</a>)</p><p>ย้อนดูการเปิดบริการของ Starlink ในช่วงที่ผ่านมา ปีที่แล้วก่อนที่ Starlink จะให้บริการได้<a href=\"https://www.blognone.com/node/115382\">ก็ต้องขออนุญาตจาก FCC</a> เมื่อต้นปี 2020 และหลังจากนั้นเมื่อต้องการขยายพื้นที่ให้บริการไปยังแคนาดาก็ต้อง<a href=\"https://crtc.gc.ca/eng/archive/2020/lt201015.htm\">ขออนุญาตไปยัง CRTC</a> และได้รับใบอนุญาตเมื่อวันที่ 15 ตุลาคม 2020 ที่ผ่านมา</p><p>สำหรับประเทศที่เปิดจองให้บริการพร้อมไทยอย่างสหราชอาณาจักรที่มี<a href=\"https://www.blognone.com/node/121136\">กำหนดเปิดให้บริการภายในปี 2021</a> นี้ ทาง Ofcom หรือกสทช. สหราชอาณาจักรระบุว่าได้<a href=\"https://www.ofcom.org.uk/__data/assets/pdf_file/0028/212995/starlink-internet-services-limited.pdf\">ออกใบอนุญาตไปแล้วตั้งแต่วันที่ 16 พฤศจิกายน 2020 ที่ผ่านมา</a></p><p>ข้อเท็จจริงอีกประการที่ผู้สนใจ Starlink ควรตระหนักคือบริการนี้อาศัยสถานีฐานบนพื้นโลกจำนวนมาก <a href=\"https://www.blognone.com/node/118573\">เฉพาะในสหรัฐฯ เองก็มีนับร้อยสถานี</a> และเมื่อจะเปิดบริการในแคนาดาก็เริ่ม<a href=\"https://www.reddit.com/r/Starlink/comments/kkrh0e/st_johns_nl_canada_starlink_gateway_photos_and/\">เข้าไปตั้งสถานีฐานในแคนาดาเพิ่มเติม</a> ส่วนยุโรปนั้นมีข่าวว่า<a href=\"https://www.ispreview.co.uk/index.php/2021/01/report-claims-first-uk-customers-to-receive-starlink-broadband.html\">จะตั้งสถานีฐานอยู่ในฝรั่งเศส</a> แม้จะไม่มีข้อมูลยืนยันจากบริษัทแต่อย่างใด และในสหราชอาณาจักรก็คาดว่าจะใช้สถานีฐานในเกาะอังกฤษเอง<a href=\"https://irp-cdn.multiscreensite.com/19e31c60/files/uploaded/GES%20Ltd%20Brochure%202021%20Low%20Res.pdf\">ร่วมกับผู้ให้บริการรายอื่น</a></p><p><img src=\"https://www.blognone.com/sites/default/files/externals/fbc352a016de41f02a839619bbe1be52.jpg\" alt=\"\"></p></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8e9c18f2a74cdacd693ca452ec9317af815f20c3ef325b5f1dc0887b0816e5d8","category":"Thai"}