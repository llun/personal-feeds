{"title":"Apple เปิดให้ผู้ใช้ในยุโรปย้ายรูปจาก iCloud Photos ไปไว้บน Google Photos ได้แล้ว","link":"https://www.blognone.com/node/121518","date":1614843904000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/apple.png?itok=0qfnvqOo\"></p><div itemprop=\"description\"><p>หลังยุโรปบังคับใช้ <a href=\"https://www.blognone.com/node/100324\">GDPR หรือกฎเกณฑ์ใหม่สำหรับข้อมูลส่วนตัว</a> ไปเมื่อปี 2018 และ Apple เริ่ม<a href=\"https://www.blognone.com/node/101124\">เปิดให้ผู้ใช้ในยุโรปดาวน์โหลดข้อมูลส่วนตัวทั้งหมดของตัวเองได้</a> ในเดือนพฤษภาคม และตามมาด้วยประเทศอื่นภายในปี 2018</p><p>ล่าสุด Apple ได้เปิดให้ผู้ใช้ในยุโรปสามารถนำรูปภาพที่อยู่บน iCloud Photos ไปไว้บน Google Photos ผ่านหน้า <a href=\"https://privacy.apple.com/account\">Data &amp; Privacy</a> ได้แล้ว ส่วนในประเทศไทยอาจต้องรออีกสักพัก และจะมีรายละเอียดดังนี้</p><p>ผู้ใช้ต้องมี</p><ul><li>รูปภาพหรือวิดีโอบน iCloud</li><li>เปิดใช้ two-factor authentication บน Apple ID</li><li>มี Google account ที่มีพื้นที่พอเก็บไฟล์ที่จะย้ายมา</li></ul><p>วิธีการย้ายรูป มีดังนี้</p><ul><li>เข้าไปล็อกอินหน้า <a href=\"https://privacy.apple.com/account\">Data &amp; Privacy</a> ของ Apple ด้วย Apple ID</li><li>เลือก Request to transfer a copy of your data ในหมวด Transfer a copy of your data</li><li>เลือก Google Photos เป็นจุดหมาย</li><li>เลือกว่าจะย้ายทั้งรูปภาพ และวิดีโอ หรืออย่างใดอย่างหนึ่ง</li><li>ยืนยันว่ามีพื้นที่บน Google Photos มากพอ และล็อกอินเข้าบัญชี Google ที่ต้องการย้ายรูปไปใส่</li><li>ยืนยันบัญชีให้เรียบร้อย แล้วอนุญาตให้ Apple เข้าถึง Google Photos ได้</li><li>ตรวจสอบรายละเอียด แล้วกดยืนยัน</li></ul><p>การย้ายรูปจะไม่ลบไฟล์เก่าบน iCloud Photos แต่จะเป็นการก็อปปี้รูปไปใส่ Google Photos แทน โดยรูปจะไปทั้งอัลบั้ม หากมีการจัดอัลบั้มไว้ แต่วิดีโอจะแยกไปเป็นไฟล์เดี่ยวๆ ชื่ออัลบั้มและวิดีโอจะขึ้นต้นด้วย “Copy of…” ทั้งสิ้น ส่วนไฟล์ที่อยู่ใน shared albums, smart albums, photo stream ไฟล์ที่ภาพหรือวิดีโอที่เก็บไว้ในโฟลเดอร์แอปอื่นๆ รวมถึง live photos และข้อมูล metadata บางส่วน จะไม่สามารถย้ายไปได้</p><p><img alt=\"No Description\" src=\"https://www.blognone.com/sites/default/files/externals/95426fc7189ee42ed551de51a11e1e03.png\"><em>ภาพจาก 9to5Mac ถ้าล็อกอินจากประเทศไทย จะยังไม่มีตัวเลือกนี้</em></p><p>ตอนนี้การโอนย้ายข้อมูลนี้ยังรองรับแค่ Google Photos ซึ่งจะ<a href=\"https://www.blognone.com/node/119548\">เลิกให้พื้นที่ไม่จำกัด เหลือให้ฟรีแค่ 15GB ภายในเดือนมิถุนายนนี้</a> แต่คาดว่า Apple น่าจะเพิ่มตัวเลือกให้สามารถย้ายรูปและวิดีโอไปยังบริการอื่นได้ และน่าจะเปิดฟีเจอร์การย้ายข้อมูลนี้ในประเทศอื่นๆ เพิ่มเติมเร็วๆ นี้</p><p>ที่มา - <a href=\"https://9to5mac.com/2021/03/03/how-to-transfer-icloud-photos-to-google-photos-directly/\">9to5Mac</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5aa353d2d79d70108a3a0dafacd58bc8fe96e91885f41f452fdace746df41d29","category":"Thai"}