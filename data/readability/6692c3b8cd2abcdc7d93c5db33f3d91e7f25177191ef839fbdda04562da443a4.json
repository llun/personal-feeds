{"title":"นักพัฒนาร้อง Apple จัดการแอปปลอมบน App Store ที่หากินจากระบบ subscription รายสัปดาห์","link":"https://www.blognone.com/node/121134","date":1612954462000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><span>By: <span>mheevariety</span><p><a href=\"https://www.blognone.com/contributors\"><img src=\"https://www.blognone.com/sites/default/files/badges/badge-contributer.png\" alt=\"Contributor\" title=\"Contributor\"></a></p>on 10 February 2021 - 17:54</span> <span>Tags:<span><span></span></span></span></p><div><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/app-store.png?itok=T-rJALRF\"></p><div itemprop=\"description\"><p>Kosta Eleftheriou ผู้พัฒนาแอป FlickType แอปคีย์บอร์ดแบบปาด (swipe) บน Apple Watch ออกมาทวีตแฉปัญหาบน App Store ว่ามีแอปคู่แข่งของเขาและแอปอื่นๆ ที่ใช้งานไม่ได้จริง แต่กลับทำเงินได้เดือนละหลายแสนดอลลาร์สหรัฐ จากระบบจ่ายเงินแบบ subscription รายสัปดาห์ (ที่เมื่อกดจ่ายแล้ว ถึงจะยกเลิกก็ยังเสียเงิน) โดยแอปคีย์บอร์ดปลอมบางแอปถึงกับขโมยวิดีโอโฆษณาของเขาไปใช้เป็นโฆษณาบน Facebook ของตัวเองเลยทีเดียว</p><p>Eleftheriou ระบุว่าแอป KeyWatch แอปคีย์บอร์ดบน Apple Watch ที่ลอกเลียนแอปเขา แต่ใช้งานไม่ได้จริง โดยมีเพียงหน้าขาวๆ พร้อมปุ่ม “Unlock Now” ขึ้นมาให้ผู้ใช้จ่าย subscription ที่แม้จ่ายแล้วก็ยังใช้งานไม่ได้อยู่ดี และก่อนหน้านี้ทำเงินได้กว่า 2 ล้านดอลลาร์ต่อปี และหลอกผู้ใช้ได้เรื่อยๆ ด้วยรีวิวและการให้เรตติ้งปลอม</p><p><img alt=\"No Description\" src=\"https://www.blognone.com/sites/default/files/externals/a5d39eb0ee8a98e3d1acd8338c3ca182.jpg\"><em>ภาพหน้าจอแอป KeyWatch จาก <a href=\"https://twitter.com/keleftheriou/status/1356011082075148291\">Eleftheriou</a></em></p><p>Apple ลบแอป KeyWatch ออกไปจาก App Store เมื่อ Eleftheriou ออกมาแฉ แต่เขาก็บอกว่าไม่ได้มีเพียงแอปนี้เท่านั้นที่หากินแบบนี้ อีกแอปจากผู้พัฒนาเดียวกันอย่าง GPS Speedometer ก็ยังทำเงินได้กว่า สองแสนดอลลาร์สหรัฐต่อเดือนอยู่</p><p>นอกจากนี้แอปจากผู้พัฒนาอื่นเช่น Star Gazer+ ที่ผู้ใช้ต้องจ่าย subscription ราคาถึง 9.99 ดอลลาร์ต่อสัปดาห์เพื่อใช้งาน แม้จะใช้งานได้จริง (แบบไม่ค่อยดีนัก) แต่รีวิวแย่ๆ และคำเตือนจากผู้ใช้ ก็ถูกกลบโดยรีวิวห้าดาวปลอม ที่ Eleftheriou ระบุว่าขึ้นเป็นรายการแรก เพราะผู้พัฒนาซื้อคนมากดให้คะแนนรีวิวปลอมนี้ว่า “helpful” แถมยังมีการให้เรตติ้ง 5 ดาว กว่าเจ็ดหมื่นครั้ง ที่ Eleftheriou <a href=\"https://twitter.com/keleftheriou/status/1357939012908974081\">เปิดชาร์ตให้ดู</a> ว่าไม่ใช่การให้ดาวตามปกติจากผู้ใช้ทั่วไปแน่นอน</p><p><img src=\"https://www.blognone.com/sites/default/files/externals/b50bef9abcb8f8c0978235b8280c73fb.png\" alt=\"\"></p><p>ผู้พัฒนารายอื่นเข้ามาร่วมทวีตแนะนำวิธีแก้ไขปัญหา เช่น Marco Arment ผู้สร้างแอป InstaPaper ที่ระบุว่า <a href=\"https://twitter.com/marcoarment/status/1358089727962980356\">Apple ควรจะตัด subscription รายสัปดาห์ออก</a> แล้วให้เหลือต่ำสุดเป็นรายเดือนไปซะ หรือ David Barnard ผู้ก่อตั้ง <a href=\"https://contrast.co/about/\">Contrast</a> ก็<a href=\"https://twitter.com/drbarnard/status/1149021086379585538\">รีทวีต</a>ดีไซน์หน้าต่างยืนยันการสมัคร subscription ที่เขาออกแบบไว้ในปี 2019 ให้มียอดเงินที่ผู้ใช้ต้องจ่าย ละระยะเวลาสมาชิกอยู่ด้านบนสุด รวมถึงใช้ตัวอักษรที่ใหญ่ขึ้นและชัดเจนขึ้น</p><p>Eleftheriou ระบุใน<a href=\"https://twitter.com/keleftheriou/status/1357446762949054464\">ทวิต</a>เพิ่มเติมว่า Apple พยายามลบแอปที่เขาแฉออกไปเรื่อยๆ แต่ยังมีแอปอีกมากที่ทำเงินจากวิธีนี้ (subscription รายสัปดาห์ + รีวิวปลอม) หลังจากนั้นเขาก็<a href=\"https://twitter.com/keleftheriou/status/1358416301794840577\">ทวีต</a>ข้อความโฆษณาที่ Apple เคยบอกว่า App Store ปลอดภัยแค่ไหนแนบมาด้วย และบอกว่าอยากให้ Apple ควรเอาจริงเอาจังกับการแก้ปัญหานี้มากขึ้นซะที<br>ที่มา - <a href=\"https://twitter.com/keleftheriou/status/1356011069395755009\">@keleftheriou</a>, <a href=\"https://9to5mac.com/2021/02/08/app-store-scam-apps-how-to-spot/\">9to5Mac</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6692c3b8cd2abcdc7d93c5db33f3d91e7f25177191ef839fbdda04562da443a4","category":"Thai"}