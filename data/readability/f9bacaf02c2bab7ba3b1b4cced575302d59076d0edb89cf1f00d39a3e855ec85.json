{"title":"Chrome เปลี่ยนนโยบาย หากผู้ใช้ไม่พิมพ์โปรโตคอลจะถือว่าเป็น HTTPS เสมอ","link":"https://www.blognone.com/node/121846","date":1616520403000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/chrome-500.png?itok=zBV0VMNF\"></p><div itemprop=\"description\"><p>Chrome ประกาศเปลี่ยนนโยบายตั้งแต่เวอร์ชั่น 90 (ปัจจุบันเป็นเบต้า) ว่าหากผู้ใช้พิมพ์เฉพาะโดเมน จะถือว่าผู้ใช้กำลังเข้าเว็บแบบ HTTPS เสมอ เบราว์เซอร์จะไม่พยายามเข้า HTTP ที่ไม่เข้ารหัสเป็นค่าเริ่มต้นอีกต่อไป</p><p>ก่อนหน้านี้หากผู้ใช้ไม่ระบุโปรโตคอล Chrome จะเชื่อมต่อไปยังเซิร์ฟเวอร์แบบ HTTP ที่ไม่เข้ารหัสยกเว้นว่าตัวเว็บจะพยายามแจ้งให้เบราว์เซอร์เชื่อมต่อแบบเข้ารหัสเสมอด้วยมาตรฐาน HSTS ขณะที่เว็บจำนวนมากที่ให้บริการเฉพาะ HTTPS ก็มักเปิดเซิร์ฟเวอร์ HTTP เอาไว้สำหรับ redirect ไปยัง HTTPS อยู่ดี กระบวนการนี้มีปัญหาหลายอย่าง ทั้งในแง่ประสบการณ์ของผู้ใช้ที่จะเห็นเว็บช้าลงเพราะโดน redirect ไปมา และบางทีมีข้อมูลสำคัญถูกส่งต่อทาง HTTP โดยไม่ตั้งใจทำให้คนร้ายที่ดักฟังอยู่เห็นข้อมูลได้</p><p>แนวทางใหม่ของ Chrome จะพยายามเชื่อมต่อด้วย HTTPS ก่อนแต่หากเชื่อมต่อไม่ได้จึงค่อยพยายามเชื่อมต่อ HTTP อีกครั้ง</p><p>แนวทางนี้มีผลทั้ง Chrome Desktop และ Chrome for Android ในเวอร์ชั่น 90 ที่กำลังจะออก ส่วน Chrome on iOS จะเปิดฟีเจอร์นี้ภายหลัง</p><p>ที่มา - <a href=\"https://blog.chromium.org/2021/03/a-safer-default-for-navigation-https.html\">Chromium Blog</a></p><p><img alt=\"No Description\" src=\"https://www.blognone.com/sites/default/files/externals/ad5684c726325e5af98ef3e33d3e0f47.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9bacaf02c2bab7ba3b1b4cced575302d59076d0edb89cf1f00d39a3e855ec85","category":"Thai"}