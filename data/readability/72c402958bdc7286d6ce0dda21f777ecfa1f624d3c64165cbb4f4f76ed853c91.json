{"title":"ผลทดสอบความเร็ว 5G ในสหรัฐ: iPhone 12 รั้งท้าย, Samsung ครองแชมป์","link":"https://www.blognone.com/node/121705","date":1615878594000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/5G.png?itok=wuBodQpw\"></p><div itemprop=\"description\"><p>Opensignal ออก<a href=\"https://www.opensignal.com/2021/03/15/the-us-smartphone-speed-race-how-apple-google-lg-oneplus-and-samsung-compare\">รายงานผลการทดสอบความเร็วดาวน์โหลด 5G บนมือถือในสหรัฐ</a> พบว่า 25 อันดับแรก เป็นมือถือแอนดรอยด์ทั้งหมด อันดับ 1 คือ Samsung Galaxy S21 ความเร็วเฉลี่ย 56.0 Mbps อันดับสองคือ TCL Revvl 5G ความเร็วเฉลี่ย 49.8 Mbps และอันดับสามเป็น OnePlus 8T+ ความเร็วเฉลี่ย 49.3 Mbps และใน 25 อันดับนี้ เป็นมือถือ Samsung ถึง 15 รุ่น ครองกว่า 60%</p><p><img alt=\"No Description\" src=\"https://www.blognone.com/sites/default/files/externals/56aa156120b4211ac509b0a6d8782a8f.jpg\"></p><p>ส่วน iPhone 12 ทั้งสี่รุ่น ไม่ติดชาร์ต 25 อันดับแรก มีผลการทดสอบดังนี้</p><ul><li>iPhone 12 Pro ความเร็วเฉลี่ยอยู่ที่ 36.9 Mbps</li><li>iPhone 12 Pro Max ความเร็วเฉลี่ยอยู่ที่ 36.2 Mbps</li><li>iPhone 12 Mini ความเร็วเฉลี่ยอยู่ที่ 32.9 Mbps</li><li>iPhone 12 ความเร็วเฉลี่ยอยู่ที่ 29.6 Mbps</li></ul><p>9to5Mac สอบถาม Ian Fogg ผู้จัดทำผลนี้ ว่าสาเหตุหลักมาจากอะไร ได้คำตอบว่าน่าจะเป็นเพราะการออกแบบองค์ประกอบด้านสัญญาณวิทยุ (RF - Radio Frequenzy) ของ iPhone ที่ยังตามหลังฝั่งแอนดรอยด์อยู่ เพราะ iPhone 12 เป็นอุปกรณ์ 5G รุ่นแรกของ Apple ในขณะที่หลายๆ รุ่นในฝั่งแอนดรอยด์ เป็นรุ่นสองหรือสามที่รองรับ 5G แล้ว</p><p>อย่างไรก็ตาม ผู้ใช้ iPhone ยังใจชื้นได้บ้าง เพราะ iPhone 12 มีความเร็วดาวน์โหลดที่ดีกว่ารุ่นก่อนๆ และมีความเร็วดาวน์โหลด 5G เทียบกับ 4G เพิ่มขึ้นมากถึง 2.3 เท่า ทั้งนี้เพราะชิปโมเด็ม 4G ของ Intel ที่ Apple เคยใช้ ค่อนข้างช้า เมื่อเปลี่ยนมาเป็นโมเด็ม Qualcomm จึงมีความแตกต่างมากกว่า</p><p><img alt=\"No Description\" src=\"https://www.blognone.com/sites/default/files/externals/fb89b34595cbd01ab8ea0b9dd7fa7c42.jpg\"><img alt=\"No Description\" src=\"https://www.blognone.com/sites/default/files/externals/189285b05b979a2fb165c28e5fe66f95.jpg\"></p><p>Opensignal ยังชี้อีกว่า iPhone 12 Pro มีความเร็วดาวน์โหลดเฉลี่ยมากกว่า iPad Pro (Cellular) รุ่นล่าสุด ถึง 36% และผู้ใช้ iPad Pro รุ่นถัดไปที่เปลี่ยนมาใช้ SoC รุ่นใหม่ที่รองรับ 5G น่าจะได้เห็นความเร็วที่อย่างน้อยๆ ก็เท่ากับ iPhone 12 หรือมากกว่า ในอนาคต</p><p>ที่มา - <a href=\"https://www.opensignal.com/2021/03/15/the-us-smartphone-speed-race-how-apple-google-lg-oneplus-and-samsung-compare\">Opensignal</a> via <a href=\"https://9to5mac.com/2021/03/15/iphone-12-5g-behind-android-smartphones/\">9to5Mac</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"72c402958bdc7286d6ce0dda21f777ecfa1f624d3c64165cbb4f4f76ed853c91","category":"Thai"}