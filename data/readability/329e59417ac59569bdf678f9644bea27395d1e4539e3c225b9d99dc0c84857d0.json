{"title":"Great Wall Motor เปิดตัวในไทยอย่างเป็นทางการด้วยรถสันดาปฯ และรถ EV อย่างละรุ่น","link":"https://www.blognone.com/node/121116","date":1612882068000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/news-thumbnails/gwm-logo-square-white.jpg?itok=gixaCxGN\"></p><div itemprop=\"description\"><p>ช่วงค่ำวันนี้ Great Wall Motor หรือ GWM ได้จัดงานเปิดตัวอย่างเป็นทางการในประเทศไทย ระบุว่าจะเปิดตัวรถยนต์ทั้งหมด 9 รุ่นใน 3 ปีนับจากนี้ โดยวันนี้เปิดตัวก่อน 2 รุ่นและจะเปิดตัวในปีนี้เพิ่มอีก 2 รุ่น ซึ่งในทีแรกอาจคาดกันไว้ว่า GWM จะทำตลาดรถยนต์ไฟฟ้าล้วน, รถยนต์ไฮบริด และรถยนต์ปลั๊กอินไฮบริดอย่างเดียว แต่กลับกลายเป็นว่ารถ 1 ใน 2 รุ่นที่เปิดตัววันนี้เป็นรถยนต์สันดาปภายในธรรมดา</p><p>GWM ประเทศไทยระบุว่ามีแบรนด์รถยนต์ในมือทั้งหมด 4 ยี่ห้อ คือ Haval (รถ SUV), Ora (รถยนต์ไฟฟ้า), Poer (รถกระบะ) และ Wey (รถ SUV แบบเน้นความหรูหรา)</p><p>รถรุ่นแรกที่เปิดตัวคือ Haval H6 รถยนต์สันดาปภายในแบบ SUV ที่ครองตำแหน่งรถ SUV ที่ขายดีที่สุดในประเทศจีนนาน 91 เดือนติดต่อกัน แต่ในงานเปิดตัวไม่มีรถคันจริงให้ดู ไม่ได้ให้รายละเอียดทางเทคนิคใดๆ และยังไม่เปิดเผยราคา</p><p><img alt=\"No Description\" src=\"https://www.blognone.com/sites/default/files/externals/309eb892c9e6597ca9ee8ff4e1397f8e.png\"></p><p>รถรุ่นที่สองที่เปิดตัวคือ Ora Good Cat รถเก๋งท้ายตัด เน้นหน้าตาน่ารัก โดยในงานเปิดตัวบอกเพียงว่าเป็นรถยนต์ไฟฟ้าล้วน แต่ไม่ได้ให้รายละเอียดสเปกใดๆ เลย รวมถึงไม่มีรถคันจริงมาโชว์ และไม่เปิดเผยราคาเช่นกัน</p><p><img alt=\"No Description\" src=\"https://www.blognone.com/sites/default/files/externals/883c7d11ddee236763921dacf99febca.png\"></p><p>ส่วนรถอีกสองรุ่นที่จะเปิดตัวเพิ่มเติมภายในปีนี้ ก็จะเป็นรถในแบรนด์ Haval และ Ora อย่างละรุ่น</p><p>Great Wall Motor เริ่มมีชื่อและเป็นข่าวในประเทศไทยจากการตกลงซื้อโรงงานประกอบรถยนต์ที่จังหวัดระยองต่อจาก General Motor (GM) ที่ประกาศถอนตัวจากตลาดประเทศไทยไปเมื่อต้นปี 2020</p><p>ที่มา - <a href=\"https://www.facebook.com/GWMThai/\">Facebook: GWM Thailand</a><br><em>ภาพทั้งหมดโดย GWM Thailand</em></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"329e59417ac59569bdf678f9644bea27395d1e4539e3c225b9d99dc0c84857d0","category":"Thai"}