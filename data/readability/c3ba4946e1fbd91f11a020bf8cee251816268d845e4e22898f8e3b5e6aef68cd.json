{"title":"Nintendo จับมือกับ DEPA, TGA และ Infofed ร่วมดันโครงการสนับสนุนนักพัฒนาเกมไทย","link":"https://www.blognone.com/node/121470","date":1614674603000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><span>By: <span>mheevariety</span><p><a href=\"https://www.blognone.com/contributors\"><img src=\"https://www.blognone.com/sites/default/files/badges/badge-contributer.png\" alt=\"Contributor\" title=\"Contributor\"></a></p>on 2 March 2021 - 15:43</span> <span>Tags:<span><span></span></span></span></p><div><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/nintendo.png?itok=vmWZ1aub\"></p><div itemprop=\"description\"><p>ในงานแถลงข่าวโครงการ Game Accelerator Program วันนี้ ได้มีคุณ Kamon Yoshimura หัวหน้าทีมพัฒนาความสัมพันธ์ในภูมิภาคเอเชียตะวันออกเฉียงใต้ของ Nintendo ร่วมแถลงในรูปแบบวิดีโอ ถึงความร่วมมือกับสำนักงานส่งเสริมเศรษฐกิจดิจิทัล (DEPA), สมาคมอุตสาหกรรมซอฟต์แวร์เกมไทย (TGA) และบริษัท e-sports สัญชาติไทย Infofed ในโครงการ Game Accelerator Program</p><p>โครงการดังกล่าวเป็นการส่งเสริมและพัฒนาศักยภาพผู้ผลิตและผู้พัฒนาเกมสัญชาติไทยของสำนักงานส่งเสริมเศรษฐกิจดิจิทัล เป็นการพัฒนาเกม 4 หมวดยอดนิยม คือ Action, Adventure, Strategy และ Sport (Casual game)</p><p><img alt=\"No Description\" src=\"https://www.blognone.com/sites/default/files/externals/fc797c00df2b0e3b24f788deb14f29cf.png\"></p><p>ผู้เข้าร่วมต้องอยู่ภายใต้บริษัท หรือเป็นผู้ประกอบการธุรกิจเกมที่มีผลงานมาก่อน และเกมที่ส่งเข้าประกวดจะต้องเป็นเกมที่พัฒนาสำหรับสมาร์ทโฟนเท่านั้น โดยเปิดรับสมัครวันนี้ถึงวันที่ 13 มีนาคม 2564 และเตรียมประกาศผลผู้ผ่านเข้ารอบในวันที่ 30 มีนาคมนี้ อ่านข้อมูลได้ที่หน้าเว็บ <a href=\"https://depagameaccelerator.com/\">depa Game Accelerator</a></p><p>4 ทีมที่ได้รับการคัดเลือกในรอบสุดท้าย (หมวดเกมละ 1 ทีม) จะได้รับโอกาสต่อยอดพัฒนาเกมกับ Nintendo (แบบเป็น Licensed Developer) พร้อมรับเงินสนับสนุนเงินค่าชุดพัฒนาเกม (dev kit) และเปิดโอกาสให้เข้าถึงกลุ่มนักลงทุนในอุตสาหกรรมเกมผ่านรูปแบบการเจรจาจับคู่ธุรกิจ รวมถึงการทดลองเกมในตลาดจริง</p><p><img alt=\"No Description\" src=\"https://www.blognone.com/sites/default/files/externals/4495edc566bfdae4bbea2ad422edf13b.png\"></p><p>ถือเป็นโอกาสอันดีอีกขั้นของวงการนักพัฒนาเกมไทย ที่จะได้ร่วมงานกับบริษัทระดับโลกอย่าง Nintendo และมีเกมลงเครื่อง Nintendo Switch หลังคุณ James Parimeth Wongsatayanon ผู้พัฒนาเกม Timelie <a href=\"https://www.blognone.com/node/120580\">เตรียมพอร์ตตัวเกมเป็นเวอร์ชั่น Nintendo Switch</a> คาดว่าตามคำขอของเฌอปราง อารีย์กุล แห่ง BNK48 โดยใช้งบประมาณไปถึงเกือบหนึ่งล้านบาทเมื่อเดือนมกราคมที่ผ่านมา</p><p>ที่มา - <a href=\"https://www.facebook.com/depagameacc/videos/723277995217695/\">Facebook live: depa Game Accelerator Program</a>, <a href=\"https://www.facebook.com/103030034774681/posts/253092183101798/?d=n\">James Parimeth Wongsatayanon</a>, <a href=\"https://depagameaccelerator.com/\">depa Game Accelerator Program</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c3ba4946e1fbd91f11a020bf8cee251816268d845e4e22898f8e3b5e6aef68cd","category":"Thai"}