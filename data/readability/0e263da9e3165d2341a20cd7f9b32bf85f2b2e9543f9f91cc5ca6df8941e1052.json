{"title":"Phil Spencer บอก อยากเห็นสตูดิโอไมโครซอฟท์ใช้เอนจิน id Tech บ้าง","link":"https://www.blognone.com/node/121678","date":1615734289000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/idlogo_orange.png?itok=9BD28bLh\"></p><div itemprop=\"description\"><p>เก็บตก<a href=\"https://www.blognone.com/node/121609\">ประเด็นไมโครซอฟท์ปิดดีล Bethesda</a> นอกจากเรื่อง<a href=\"https://www.blognone.com/node/121650\">ประกาศเอ็กซ์คลูซีฟเกมในอนาคต</a> ยังมีประเด็นเล็กๆ อีกเรื่องคือการซื้อ Bethesda ยังทำให้ไมโครซอฟท์ได้เป็นเจ้าของเอนจินเกมอีกอย่างน้อย 2 ตัว ได้แก่ id Tech ของ id Software (ชื่อในอดีตคือ Doom Engine, เวอร์ชันล่าสุด id Tech 7 คือใช้กับ Doom Eternal) และ Creation Engine ของ Bethesda Game Studios (ใช้กับ Skyrim, Fallout 4, Fallout 76)</p><p>Phil Spencer หัวหน้าทีม Xbox พูดถึงเรื่องนี้เล็กน้อย โดยเน้นไปที่เอนจิน id Tech ว่าสามารถนำไปใช้กับสตูดิโอเกมอื่นๆ ของไมโครซอฟท์ได้เช่นกัน เขาบอกว่าอยากเห็นเรื่องนี้และจะนำไปขยายผลต่อไป</p><p>ปัจจุบัน ไมโครซอฟท์มีสตูดิโอที่ทำเกม FPS สองเกมคือ 343 Industries (Halo) และ The Coalition (Gears of War) ซึ่งกรณีของ Halo Infinite มีเอนจิน SlipSpace ของตัวเอง ในขณะที่ซีรีส์ Gears เลือกใช้ Unreal Engine (ต้นกำเนิดซีรีส์นี้มาจาก Epic Games) ดังนั้น การย้ายมาใช้ id Tech อาจยังไม่เกิดขึ้นได้ง่ายนักในระยะสั้น</p><p>แนวทางของ Bethesda เองก็มีเปิดให้สตูดิโอภายในเลือกใช้เอนจินเกมที่หลากหลาย เช่น id Software, MachineGames, Arkane Studios นิยมใช้เอนจิน id Tech ส่วน Bethesda Game Studios ใช้เอนจิน Creation Engine ของตัวเอง และมีบางสตูดิโอก็เลือกใช้ Unreal Engine เช่นกัน</p><p>ที่มา - <a href=\"https://www.videogameschronicle.com/news/tsushima-mayor-wants-to-make-every-playstation-developer-an-ambassador/\">Wccftech</a></p><p><img alt=\"No Description\" src=\"https://www.blognone.com/sites/default/files/externals/29659736f806dcfb14438b80f6e76e3a.jpg\"></p><p>ภาพจาก <a href=\"https://www.idsoftware.com/en-gb\">id Software</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0e263da9e3165d2341a20cd7f9b32bf85f2b2e9543f9f91cc5ca6df8941e1052","category":"Thai"}