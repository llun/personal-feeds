{"title":"Facebook รายงานพบแฮกเกอร์ชาวจีนใช้แพลตฟอร์มเพื่อส่งมัลแวร์สอดแนมชาวอุยกูร์ในต่างแดน","link":"https://www.blognone.com/node/121881","date":1616683658000,"content":"<div id=\"readability-page-1\" class=\"page\"><div itemprop=\"description\"><p>Facebook รายงานผลการค้นพบแฮกเกอร์ชาวจีนที่ใช้แพลตฟอร์มในการพยายามแฮกบัญชีและกระจายมัลแวร์ทางอินเทอร์เน็ต โดยกลุ่มเป้าหมายคือกลุ่มชาวอุยกูร์ในต่างแดน</p><p>กลุ่มแฮกเกอร์นี้ ในวงการความปลอดภัยจะรู้จักในชื่อว่า Earth Empusa, Evil Eye หรือ White PoisonCarp จะใช้แพลตฟอร์มของตัวเองกระจายมัลแวร์และแฮกบัญชีผู้ใช้บนอินเทอร์เน็ต กลุ่มเป้าหมายคือชาวอุยกูร์ในต่างประเทศที่เป็นนักกิจกรรม นักข่าว ทั้งในสหรัฐฯ, ตุรกี, ซีเรีย, ออสเตรเลีย และแคนาดา</p><p>Facebook รายงานว่า แฮกเกอร์กลุ่มนี้จะพยายามใช้แทคติคหลายอย่างเพื่อระบุตัวตนเหยื่อ และพยายามติดตั้งมัลแวร์ลงเครื่องเหยื่อให้ได้เพื่อสอดแนม โดยวิธีที่ใช้งานมีหลายแบบ หนึ่งในนั้นคือ social engineering คือสร้างบัญชีปลอมบน Facebook ว่าเป็นนักข่าว, นักเรียน, นักสิทธิมนุษยชน หรือเป็นคนอุยกูร์เพื่อสร้างความน่าเชื่อถือ ก่อนที่จะส่งลิงก์ไปยังเว็บไซต์อันตรายและหลอกให้เหยื่อคลิก</p><p>นอกจากนี้ Facebook ยังพบการจ้างวานให้บริษัทสร้างมัลแวร์ด้วย โดยพบว่ามีบริษัทจีนที่เข้าไปเกี่ยวข้องสองราย คือ Beijing Best United Technology Co., Ltd. (Best Lh) และ Dalian 9Rush Technology Co., Lrd. (9Rush) ซึ่งสองบริษัทนี้อยู่เบื้องหลังเครื่องมือที่กลุ่มแฮกเกอร์ดีพลอยลงอุปกรณ์ Android</p><p>Facebook ระบุว่า เพื่อเป็นการยับยั้งการปฏิบัติการเหล่านี้ ทางแพลตฟอร์มจะสั่งบล็อคโดเมนที่อันตราย ไม่อนุญาตให้แชร์บนแพลตฟอร์ม รวมถึงสั่งปิดบัญชีที่เกี่ยวข้องกับกลุ่มเหล่านี้ และแจ้งเตือนไปยังผู้ที่ได้รับผลให้รับทราบ พร้อมทั้งแชร์รายการโดเมนอันตรายไว้ในเว็บไซต์ด้วย</p><p>สำหรับชาวอุยกูร์เป็นชาวมุสลิมซึ่งเป็นชนกลุ่มน้อยอยู่ในจังหวัดซินเจียงของประเทศจีน ซึ่งปัจจุบันมีรายงานว่ารัฐบาลปักกิ่งเลือกปฏิบัติกับชาวอุยกูร์ รวมถึงมีประเด็นการคุมเข้มเรื่องวัฒนธรรมและสิทธิมนุษยชนในพื้นที่นี้ค่อนข้างมาก โดย Nathaniel Gleicher หัวหน้าฝ่ายนโยบายความปลอดภัยของ Facebook ระบุว่า แม้จะมีผู้ใช้จำนวนน้อยมากที่ได้รับผลกระทบจาก แต่ทางบริษัทจะยังคงรายงานเหตุการณ์นี้เนื่องจากทางบริษัทตระหนักดีว่าแม้จะเป็นกลุ่มเป้าหมายเล็ก ๆ แต่อาจสร้างผลกระทบขนาดใหญ่ได้</p><p>ที่มา - <a href=\"https://about.fb.com/news/2021/03/taking-action-against-hackers-in-china/\">Facebook</a>, <a href=\"https://techcrunch.com/2021/03/24/facebook-earth-empusa-evil-eye-china-uyghur/\">TechCrunch</a></p><p><img alt=\"No Description\" src=\"https://www.blognone.com/sites/default/files/externals/dd8f168d1bb5a28f5caf9b161b45aa84.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p><p><a href=\"https://twitter.com/blognone\" data-show-count=\"true\" data-lang=\"en\" data-twitter-extracted-i1616686567984153282=\"true\">Follow @twitterapi</a></p></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c2526c826d84b45ec816dccfdd5b365a5366a67a042eb0037fc6ec6e6ef18da8","category":"Thai"}