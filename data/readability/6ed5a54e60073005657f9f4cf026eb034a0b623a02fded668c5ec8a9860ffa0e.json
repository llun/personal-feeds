{"title":"เติ้งอิ่งเชา","link":"https://markpeak.net/deng-yingchao/","date":1612779491000,"content":"<div id=\"readability-page-1\" class=\"page\"><div id=\"page\"><main id=\"content\" role=\"main\"><article id=\"post-2156\" itemscope=\"itemscope\" itemtype=\"http://schema.org/BlogPosting\" itemprop=\"blogPost\"><img width=\"700\" height=\"438\" src=\"https://markpeak.net/wp-content/uploads/2021/02/deng-yingchao-700x438.jpg\" alt=\"\" loading=\"lazy\" itemprop=\"image\" srcset=\"https://markpeak.net/wp-content/uploads/2021/02/deng-yingchao-700x438.jpg 700w, https://markpeak.net/wp-content/uploads/2021/02/deng-yingchao-300x188.jpg 300w, https://markpeak.net/wp-content/uploads/2021/02/deng-yingchao-768x480.jpg 768w, https://markpeak.net/wp-content/uploads/2021/02/deng-yingchao.jpg 800w\" sizes=\"(max-width: 700px) 100vw, 700px\"><div itemprop=\"mainContentOfPage\"><p><em>ภาพประกอบ: จากซ้าย เติ้งเสี่ยวผิง, เติ้งอิ่งเชา, ซ่งชิงหลิง</em></p><p>พรรคเพื่อไทยเริ่มทำ podcast (แบบวิดีโอเห็นหน้า) ใช้ชื่อรายการว่า What Happened to the 5th Tiger? เสือ (เศรษฐกิจ) ตัวที่ 5 หายไปไหน</p><p>ตอนแรกของรายการที่ออนแอร์ในวันที่ 7 ก.พ. 2021 มีแขกคนแรกคือ อ.พันศักดิ์ วิญญรัตน์</p><p><span><iframe width=\"700\" height=\"394\" src=\"https://www.youtube.com/embed/A36ssGMaBdk?version=3&amp;rel=1&amp;showsearch=0&amp;showinfo=1&amp;iv_load_policy=1&amp;fs=1&amp;hl=en-US&amp;autohide=2&amp;wmode=transparent\" allowfullscreen=\"true\" sandbox=\"allow-scripts allow-same-origin allow-popups allow-presentation\"></iframe></span></p><p>ตัวผมเองเคยไปสัมภาษณ์ อ.พันศักดิ์ เมื่อหลายปีก่อนและก็ยังคุ้นเคยกันอยู่ เคยฟังหลายเรื่องที่พูดในรายการนี้มาก่อนแล้ว</p><p>แต่อันที่เป็นของใหม่เพิ่งเคยฟัง คือ เบื้องหลังการเจรจายุติสงครามเขมร 4 ฝ่าย จากนั้นเข้าสู่นโยบายเปลี่ยนสนามรบเป็นสนามการค้า ในสมัยรัฐบาลชาติชาย (2531-2534)</p><p>ปัจจัยสำคัญของการเจรจาสันติภาพคือจีน ซึ่งเป็นผู้สนับสนุนเขมรแดงอยู่ ดังนั้นต้องไปคุยให้ฝ่ายจีนเห็นด้วยกับการเจรจาสันติภาพก่อน</p><p>ทีมของฝ่ายไทยที่ไปเจรจากับจีน มี อ.พันศักดิ์ กับ อ.ไกรศักดิ์ ชุณหะวัณ ลูกชายของ พล.อ.ชาติชาย ซึ่งทั้งสองคนอยู่ในคณะที่ปรึกษาบ้านพิษณุโลก (ณ ตอนนั้น) สิ่งที่น่าสนใจคือเมื่อไปถึงจีนแล้ว คนแรกที่เข้าพบคือ เติ้งอิ่งเชา (<a href=\"https://en.wikipedia.org/wiki/Deng_Yingchao\">Deng Yingchao</a>) ภรรยาของนายกรัฐมนตรีโจวเอินไหล (ที่ตายไปก่อนแล้วในปี 1976 ซึ่งเป็นช่วงก่อนนั้นหลายปี)</p><p>ตัวโจวเอินไหลถือเป็นรัฐบุรุษคนสำคัญของจีน ซึ่งมีคนเขียนถึงไปเยอะมากแล้ว คงไม่ต้องเขียนถึงซ้ำอีก (ประวัติย่อในเว็บ 101)</p><div><p><a href=\"https://www.the101.world/in-remembrance-of-zhou-enlai/\"><img src=\"https://www.the101.world/wp-content/uploads/2021/01/20210108-Piti-banner.jpg\" alt=\"ถ้าไม่มีโจว เอินไหล... ก็ไม่มีมหาอำนาจจีนในวันนี้\"></a></p><p><img src=\"https://www.the101.world/wp-content/uploads/2018/06/cropped-the101world-logo-150x150.jpg\" alt=\"The 101 World\"> The 101 World</p></div><p>อ.พันศักดิ์เล่าในคลิปนี้ว่า ไปพบกับเติ้งอิ่งเชาตอนตี 2 ที่เธอกำลังผัดก๋วยเตี๋ยวอยู่ (ฟังแล้วก็งงๆ ว่าทำไมต้องผัดก๋วยเตี๋ยวตอนตี 2) โดย พล.อ.ชาติชาย ฝากรังนกมาให้เป็นของขวัญ จากนั้นวันถัดไป ก็ค่อยไปเจรจากับคณะผู้บริหารของรัฐบาลจีนต่อ</p><p>เนื่องจากไม่เชี่ยวชาญประวัติศาสตร์จีนมากนัก ฟังแล้วก็งงๆ ว่าทำไมต้องไปเจอเติ้งอิ่งเช่าก่อน เลยไปค้นประวัติดู</p><p>พบคำตอบว่า เติ้งอิ่งเชานี้คือผู้หญิงที่สำคัญเป็นอันดับต้นๆ ของพรรคคอมมิวนิสต์จีนเลยก็ว่าได้</p><p>เติ้งอิ่งเชา อยู่กับวงการการเมืองของจีนมาตั้งแต่สมัยสาวๆ เพราะเธอเป็นหนึ่งใน “<a href=\"https://markpeak.net/modern-china/\">ขบวนการ 4 พฤษภา</a>” ที่เปรียบเป็น “ต้นธาร” ของพรรคคอมมิวนิสต์จีนเลยก็ว่าได้ (ผู้นำขบวนการคืออาจารย์มหาวิทยาลัยยุคนั้น ซึ่งเป็นอาจารย์ของเหมาเจ๋อตง และคนอื่นๆ) และเธอก็ได้พบกับสามีในอนาคตคือ โจวเอินไหล ในขบวนการนี้เช่นกัน</p><p>เติ้งอิ่งเชา เข้าเป็นสมาชิกพรรคคอมมิวนิสต์จีนในปี 1925 และมีประสบการณ์ในการเดินทางไกล (Long March) แถมยังรอดมาได้ ในช่วงก่อตั้งประเทศ เธอมีบทบาทในการไปเชิญ ซ่ง ชิ่งหลิง (Song Ching Ling) ภรรยาม่ายของซุนยัตเซ็น ผู้ก่อตั้งประเทศจีนยุคสาธารณรัฐ มาที่ปักกิ่งเพื่อเตรียมก่อตั้งรัฐบาลใหม่</p><p>หลังจากนั้น เติ้งอิ่งเชา ก็ดำรงตำแหน่งสำคัญๆ หลายอย่างของพรรค และสภาประชาชน (แต่ไม่เคยอยู่ในตำแหน่งของรัฐบาล)</p><p>ครอบครัวของโจวเอินไหลยังมีความสัมพันธ์อันดีกับประเทศไทย โดยมีศูนย์กลางเชื่อมคือครอบครัวของสังข์ พัธโนทัย ที่ปรึกษาของจอมพล ป. ที่ส่งลูกชายและลูกสาวไปอยู่กับครอบครัวโจวเอินไหลนานหลายปี ซึ่งในภายหลังครอบครัวพัธโนทัยก็มีบทบาทใน “การทูตปิงปอง” อันลือลั่นด้วย</p><div><p><a href=\"https://www.bangkokbiznews.com/recommended/detail/1692\"><img src=\"https://image.bangkokbiznews.com/kt/media/image/advertorial/2019/10/02/1692/750x422_1692_1569985497.jpg\" alt=\"ครอบครัว “พัธโนทัย” ตำนานเชื่อมความสัมพันธ์ จีน-ไทย\"></a></p><p><img src=\"https://image.bangkokbiznews.com/kt/assets/imgs/icn/favicon.ico\" alt=\"https://www.bangkokbiznews.com/\"> https://www.bangkokbiznews.com/</p></div><p>ช่วงที่ทีมของ อ.พันศักดิ์ กับ อ.ไกรศักดิ์ ไปเยือนเติ้งอิ่งเชา (น่าจะราวปี 2531-2532 หรือปี 1988-1989) ถือเป็นช่วงบั้นปลายของเธอแล้ว เพราะเธอลาออกจากตำแหน่งสำคัญต่างๆ ในช่วงนี้ (1985 เป็นต้นมา) ป่วยหนักในปี 1990 และเสียชีวิตในปี 1992</p><p>แต่อิทธิพลของเติ้งอิ่งเชาในพรรคคอมมิวนิสต์จีนตั้งแต่ช่วงแรก ก็ไม่น่าแปลกใจว่าในทางการทูตแล้ว เราต้องไปเยือนเธอก่อน เพื่อเปิดช่องทางให้ทุกอย่างง่ายขึ้นนั่นเอง</p><p>หมายเหตุ: เคยมี<a href=\"http://www.osaoldbook2.com/product.detail_1007403_th_6158022\">หนังสือเขียนถึงเติ้งอิ่งเชาเป็นภาษาไทย</a>ด้วย แต่เก่ามากแล้ว (พิมพ์ปี 2532)</p></div></article><div id=\"taglist\"><ul><li>Related Content by Tag</li><li><a href=\"https://markpeak.net/tag/china/\" rel=\"tag\">China</a></li><li><a href=\"https://markpeak.net/tag/foreign-affairs/\" rel=\"tag\">Foreign Affairs</a></li><li><a href=\"https://markpeak.net/tag/history/\" rel=\"tag\">History</a></li></ul></div></main></div></div>","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"6ed5a54e60073005657f9f4cf026eb034a0b623a02fded668c5ec8a9860ffa0e","category":"Thai"}