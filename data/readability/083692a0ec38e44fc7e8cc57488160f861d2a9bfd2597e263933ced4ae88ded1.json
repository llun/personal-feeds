{"title":"กูเกิลเปิดตัว Nest Hub ใหม่ นำเซ็นเซอร์ Soli จาก Pixel 4 กลับมาใช้วัดคุณภาพการนอนหลับ","link":"https://www.blognone.com/node/121717","date":1615906541000,"content":"<div id=\"readability-page-1\" class=\"page\"><div itemprop=\"description\"><p>กูเกิลเปิดตัวหน้าจออัจฉริยะ Nest Hub รุ่นใหม่ ซึ่งเป็นภาคต่อของ <a href=\"https://www.blognone.com/node/105753\">Google Home Hub</a> ที่เปิดตัวครั้งแรกเมื่อปี 2018 โดยมาพร้อมกับการปรับดีไซน์ใหม่, ซีพียูแรงขึ้น และลำโพงที่ดังและเสียงดีกว่าเดิม แต่ของสำคัญจริงๆ คือการนำ Soli เซ็นเซอร์ตรวจจับการเคลื่อนไหวที่กูเกิลเคยใส่ใน Pixel 4 แล้วถอดออกไปใน Pixel 5 กลับเข้ามาอยู่ใน Nest Hub เพื่อใช้ตรวจวัดคุณภาพการนอนหลับ</p><p>ฟีเจอร์การตรวจวัดคุณภาพการนอนหลับใน Nest Hub ใช้ชื่อว่า Sleep Sensing โดยผู้ใช้ต้องตั้ง Nest Hub ไว้ข้างเตียง (และตั้งด้านที่เรานอนหากนอนสองคน) แล้วเซ็นเซอร์ Soli จะตรวจจับการเคลื่อนไหวของเราตลอดทั้งคืน ลงลึกได้ถึงรูปแบบการหายใจหรือแม้กระทั่งการไอและกรนระหว่างนอน นอกจากนี้ยังมีเซ็นเซอร์วัดแสงและอุณหภูมิในห้องนอนด้วย</p><p>จากข้อมูลทั้งหมดที่ Nest Hub วิเคราะห์ จะออกมาเป็นรายงานว่าเรานอนหลับนานแค่ไหน, เข้านอนและตื่นนอนเป็นเวลาหรือไม่ พร้อมให้คะแนนว่าเราหลับเต็มอิ่มเพียงใด อย่างไรก็ตามกูเกิลยังไม่รายงานการหลับลึกหรือตื้น และ REM ในตอนนี้ แต่อาจเพิ่มมาในภายหลัง</p><p><img alt=\"alt=&quot;DisW2V.png&quot;\" src=\"https://www.blognone.com/sites/default/files/externals/cad6ad964171360825f23055934e5bbb.png\"></p><p>กูเกิลระบุว่าข้อดีของการใช้ Nest Hub ในการติดตามการนอนหลับคือผู้ใช้ไม่ต้องสวมใส่อุปกรณ์ใดๆ อย่างพวกสายรัดข้อมือให้ไม่สบายตัว หรือต้องชาร์จอุปกรณ์ให้พร้อมก่อนนอน เพราะผู้ใช้เพียงแค่เข้านอนตามปกติแล้ว Nest Hub จะทำงานเอง และยังไม่มีปัญหาลืมใส่อุปกรณ์ก่อนนอนด้วย ผู้ใช้ก็จะได้ข้อมูลการวิเคราะห์ครบทุกคืน</p><p>นอกจากการตรวจวัดคุณภาพการนอนแล้ว ผู้ใช้ยังสามารถใช้งานเซ็นเซอร์ Soli เหมือนใน Pixel 4 ได้ด้วย เช่นการโบกมือเพื่อปิดนาฬิกาปลุก หรือเล่น/หยุดเพลงด้วยการขยับมือ</p><p><img alt=\"alt=&quot;DisYGg.png&quot;\" src=\"https://www.blognone.com/sites/default/files/externals/a581d63078daff48686bb683f0e997e5.png\"><br>อย่างไรก็ตาม เป็นที่น่าแปลกใจว่าฟีเจอร์ตรวจวัดคุณภาพการนอนนี้จะต้องเสียเงินใช้ แต่ระหว่างพรีวิวช่วงแรกจะเปิดให้ใช้ฟรีไปก่อนถึงปีหน้า โดยกูเกิลยังไม่ได้ระบุว่าจะเก็บค่าบริการเท่าไรเมื่อหมดช่วงพรีวิว</p><p>สเปกของ Nest Hub ยังคงคล้ายรุ่นแรกคือหน้าจอสัมผัสขนาด 7 นิ้ว ความละเอียด 1024x600 พิกเซล แต่ลำโพงดอกใหญ่ขึ้น ให้เสียงเบสมากกว่าเดิม 50% เพิ่มไมโครโฟนจาก 2 เป็น 3 ตัว รวมถึงมีชิป machine learning ในตัวเพื่อให้การตอบสนองกับเสียงพูดเร็วขึ้น และยังไม่มีกล้องในตัวเหมือนรุ่นแรกเพราะกูเกิลระบุว่าอุปกรณ์ที่มีกล้องนั้นไม่เหมาะกับทุกห้องในบ้าน</p><p>Nest Hub เปิดให้พรีออเดอร์แล้วที่ราคา 99.99 ดอลลาร์สหรัฐ หรือราว 3,000 บาท (รุ่นแรกราคา 149 ดอลลาร์สหรัฐ) และจะเริ่มจัดส่งวันที่ 30 มีนาคมนี้ มี 4 สีคือฟ้า, ชมพู, เทาอ่อน, เทาเข้ม</p><p>ที่มา - <a href=\"https://www.theverge.com/2021/3/16/22331567/google-nest-hub-new-2021-smart-display-sleep-tracking-soli-price-specs-features\">The Verge</a><br><em>ภาพทั้งหมดโดยกูเกิล</em></p><p><img alt=\"alt=&quot;DiP2ja.png&quot;\" src=\"https://www.blognone.com/sites/default/files/externals/859754c3394cc458c1fb573fa96b3a91.png\"></p><iframe width=\"640\" height=\"360\" src=\"https://www.youtube.com/embed/oKRA6GhlthM\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"083692a0ec38e44fc7e8cc57488160f861d2a9bfd2597e263933ced4ae88ded1","category":"Thai"}