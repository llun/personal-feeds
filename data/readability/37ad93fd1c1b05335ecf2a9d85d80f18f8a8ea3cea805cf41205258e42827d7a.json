{"title":"กระทรวงดีอีเตือนคนใช้ Clubhouse พร้อมดำเนินคดี หากเจอการคุยที่ให้ข้อมูลบิดเบือน ล่วงละเมิด","link":"https://www.blognone.com/node/121232","date":1613544596000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/460x0w%20%281%29.png?itok=5pKB0wEY\"></p><div itemprop=\"description\"><p>เมื่อวานนี้ 16 ก.พ. ปวิน ชัชวาลพงศ์พันธ์ เปิดห้องพูดคุยใน Clubhouse โซเชียลมีเดียใหม่ที่กำลังมาแรง ซึ่งแต่ละห้องรองรับได้ในจำนวนจำกัด แต่ห้องของปวินก็เต็มด้วยระยะเวลารวดเร็ว</p><p>ล่าสุด กระทรวงดิจิทัลเพื่อเศรษฐกิจและสังคม นำโดยนายพุทธิพงษ์ ปุณณกันต์ รัฐมนตรีว่าการกระทรวง ออกมาเตือนผู้ใช้งาน Clubhouse ว่าควรใช้ด้วยความระมัดระวัง อย่าละเมิดสิทธิ์ผู้อื่น ไม่ทำผิดกฎหมาย ชี้ เจ้าหน้าที่พร้อมติดตามตรวจสอบและดำเนินคดีทันที ทั้งกฎหมายพระราชบัญญัติว่าด้วยการกระทําความผิดเกี่ยวกับคอมพิวเตอร์พ.ศ.2563 และที่แก้ไขเพิ่มเติม รวมถึงกฎหมายอื่น ๆ โดยเจ้าหน้าที่ตำรวจและผู้ที่เกี่ยวข้องพร้อมดำเนินการตามขั้นตอนของกฎหมายทันที เช่นเดียวกับที่ได้ติดตามตรวจสอบการใช้งานโซเชียลมีเดียในแพลตฟอร์มอื่น ๆ ด้วย</p><p>ทางกระทรวงระบุว่า จากการสังเกตการณ์และติดตามจากสื่อมวลชนรายงาน พบว่ามีกลุ่มที่เคลื่อนไหวทางการเมือง และกลุ่มต่าง ๆ ได้ใช้แอพพลิเคชันนี้แสดงความคิดเห็นและให้ข้อมูลที่เข้าข่ายบิดเบือน สร้างความเสียหาย และอาจนำไปสู่การกระทำความผิดกฎหมายได้นั้น แต่ไม่ได้บอกว่าเป็นใครและกลุ่มไหนกันแน่ นอกจากนี้ยังไม่มีแนวทางดำเนินการชัดเจนว่าจะใช้หลักฐานอย่างไร เพราะ Clubhouse เป็นแอปคุยสด ไม่มีอัดเสียงย้อนหลัง แต่มีข้อจำกัดในการใช้งานและเข้าร่วมห้องแชท</p><p><img alt=\"No Description\" src=\"https://www.blognone.com/sites/default/files/externals/c45eed98867a1cde3f0830574d44866a.jpg\"></p><p>ที่มา - <a href=\"https://www.facebook.com/306279309807142/posts/1138963039872094/\">กระทรวงดิจิทัลเพื่อเศรษฐกิจและสังคม</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"37ad93fd1c1b05335ecf2a9d85d80f18f8a8ea3cea805cf41205258e42827d7a","category":"Thai"}