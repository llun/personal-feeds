{"title":"Windows 10 Enterprise LTSC ลดระยะเวลาซัพพอร์ตจาก 10 ปีเหลือ 5 ปี, รุ่น IoT ยัง 10 ปี","link":"https://www.blognone.com/node/121277","date":1613698785000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/Windows_logo_Cyan_rgb_D.png?itok=9rzpXPKe\"></p><div itemprop=\"description\"><p>ตามปกติแล้ว Windows รุ่นใหญ่ เช่น Windows XP, Vista, 7 มีระยะเวลาซัพพอร์ตนาน 10 ปี (แบ่งเป็นสองระยะคือ 5+5 ปี ที่ระดับการซัพพอร์ตต่างกัน) พอมาถึงยุค Windows 10 ที่ออกรุ่นใหญ่บ่อยขึ้นเป็นทุก 6 เดือน <a href=\"https://www.blognone.com/node/65282\">ทำให้ไมโครซอฟท์ต้องแยกระดับการซัพพอร์ต</a> เป็นรุ่นปกตินาน 2 ปี และรุ่นซัพพอร์ตระยะยาว (LTSB - Long Term Servicing Branch) นาน 10 ปีแบบเดิม มีเฉพาะรุ่น Enterprise เท่านั้น</p><p>วันนี้ไมโครซอฟท์ประกาศนโยบายใหม่ของ Windows 10 Enterprise รุ่นซัพพอร์ตระยะยาว เปลี่ยนชื่อเล็กน้อยเป็นรุ่น Long Term Servicing Channel (LTSC) ที่สำคัญคือ<strong>ลดระยะเวลาซัพพอร์ตลงเหลือ 5 ปี</strong></p><p>ส่วน Windows 10 IoT Enterprise LTSC ยังมีระยะเวลาซัพพอร์ตนาน 10 ปีดังเดิม</p><p><img alt=\"No Description\" src=\"https://www.blognone.com/sites/default/files/externals/96d73f21e87c5699e7d25ab5046f31ae.jpg\"></p><p>ไมโครซอฟท์ให้เหตุผลว่า Windows 10 Enterprise LTSC ถูกออกแบบมาเพื่อสถานการณ์เฉพาะ เช่น ระบบที่ไม่สามารถอัพเดตใหญ่ได้ ระบบปิดที่ไม่ต้องต่ออินเทอร์เน็ต ระบบเฉพาะที่ต้องเหมือนเดิมเสมอเป็นเวลานานๆ</p><p>จากที่ไมโครซอฟท์พูดคุยกับลูกค้าที่ใช้ Windows 10 Enterprise LTSC บนเดสก์ท็อป พบว่าไม่ต้องการระยะเวลาที่นานถึง 10 ปี เพราะเทคโนโลยีเดสก์ท็อปเปลี่ยนเร็ว ผู้ใช้งานระบบเหล่านี้คาดหวังว่าเครื่องที่ใช้จะไม่เก่าเกินไปถึง 10 ปี หรือถ้าเป็นสถานการณ์ที่ต้องซัพพอร์ตนานถึง 10 ปีจริงๆ ก็พบว่า Windows 10 IoT Enterprise LTSC เหมาะสมกว่า</p><p>นโยบายซัพพอร์ต 5 ปีจะมีผลกับ Windows 10 Enterprise LTSC รุ่นหน้า ที่จะออกช่วงปลายปี 2021 ส่วนระบบปฏิบัติการรุ่นเดิม (ที่ยังใช้ชื่อว่า LTSB คือรุ่น 2015, 2016, 2019) จะยังซัพพอร์ตนาน 10 ปีดังเดิม</p><p>ที่มา - <a href=\"https://techcommunity.microsoft.com/t5/windows-it-pro-blog/the-next-windows-10-long-term-servicing-channel-ltsc-release/ba-p/2147232\">Microsoft</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"317459da40229fa7a174697b296302705206688a67e75f11390c0c28365dc5ab","category":"Thai"}