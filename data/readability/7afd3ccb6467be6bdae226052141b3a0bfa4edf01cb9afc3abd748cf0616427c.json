{"title":"Crystal ภาษาคล้าย Ruby แต่ประสิทธิภาพระดับ C ออกเวอร์ชั่น 1.0","link":"https://www.blognone.com/node/121847","date":1616522975000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/news-thumbnails/6539796.png?itok=ITcT2ijF\"></p><div itemprop=\"description\"><p>Crystal โครงการภาษาโปรแกรมโอเพนซอร์สที่พยายามพัฒนาภาษาที่โครงสร้างคล้ายภาษา Ruby แต่ประสิทธิภาพอยู่ในระดับเดียวกับภาษา C ประกาศออกเวอร์ชั่น 1.0</p><p>แนวทางของ Crystal นั้นพัฒนาภาษาให้ต้องคอมไพล์เป็นไบนารีก่อนจึงจะรันได้ ตัวภาษามี garbage collector สำหรับจัดการหน่วยความจำ และระบบ fiber/channel ที่ได้แนวคิดมาจากภาษา Go ตัวภาษามีการพัฒนามาตั้งแต่ปี 2011 โดยเริ่มเขียนคอมไพลเลอร์บนภาษา Ruby เองก่อนจะคอมไพล์ตัวคอมไพล์เลอร์ได้สำเร็จในช่วงปี 2013 และ<a href=\"https://crystal-lang.org/2014/06/19/crystal-0.1.0-released.html\">ออกแพ็กเกจเวอร์ชั่น 0.1.0 ในปี 2014</a></p><p>การประกาศเวอร์ชั่น 1.0 ครั้งนี้เป็นการกำหนดแนวทางของโครงการว่าจะไม่มีการเปลี่ยนแปลงฟีเจอร์ภาษาและไลบรารีที่ทำให้โค้ดเดิมทำงานไม่ได้อีกจนกว่าจะออกเวอร์ชั่น 2.0 ก่อนออกเวอร์ชั่นนี้ทางโครงการได้ตัด API บางส่วนของไลบรารีมาตรฐานออกไป แต่นอกจากตัวภาษาแล้ว แม้จะเป็นเวอร์ชั่น 1.0 แต่ฟีเจอร์จำนวนมากก็ยังไม่สมบูรณ์ เช่นการซัพพอร์ตวินโดวส์, การรองรับงานแบบ multithreading, และการรองรับสถาปัตยกรรม ARM โดยทีมงานกำลังซัพพอร์ตส่วนเหล่านี้ในเวอร์ชั่นต่อๆ ไป</p><p>ที่มา - <a href=\"https://crystal-lang.org/2021/03/22/crystal-1.0-what-to-expect.html\">Crystal Blog</a></p><p><img alt=\"No Description\" src=\"https://www.blognone.com/sites/default/files/externals/4cce3686a33478b3855e998117b6bca8.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7afd3ccb6467be6bdae226052141b3a0bfa4edf01cb9afc3abd748cf0616427c","category":"Thai"}