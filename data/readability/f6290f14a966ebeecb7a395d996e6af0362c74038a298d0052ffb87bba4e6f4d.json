{"title":"ผู้เล่นแก้บั๊ก GTA Online ลดเวลาโหลดเข้าเกม 70% ทีมงานจ่ายเงินพร้อมนำมาใช้จริง","link":"https://www.blognone.com/node/121702","date":1615872987000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><span>By: <span>mheevariety</span><p><a href=\"https://www.blognone.com/contributors\"><img src=\"https://www.blognone.com/sites/default/files/badges/badge-contributer.png\" alt=\"Contributor\" title=\"Contributor\"></a></p>on 16 March 2021 - 12:36</span> <span>Tags:<span><span></span></span></span></p><div><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/gta.png?itok=GPjtUUlm\"></p><div itemprop=\"description\"><p>ผู้เล่น GTA Online นามว่า t0st เกิดข้อสงสัยว่าทำไมเวลาโหลดเข้าเล่น GTA Online ของเขา ถึงยาวกว่าการโหลดเข้าเล่น Story Mode ถึง 6 เท่าด้วยกัน (1 นาทีกว่า เทียบกับ 6 นาที) เขาจึงลงมือค้นหาว่าปัญหามาจากไหนกันแน่ และพบว่าปัญหานั้นมาจากโค้ดของ Rockstar ที่ทำให้เกิดคอขวดบนซีพียู</p><p>t0st ที่ใช้ซีพียู AMD-FX8350 ทำการค้นหาปัญหาโดยใช้ตัว Profiler ชื่อ <a href=\"http://lukestackwalker.sourceforge.net/\">Luke Stackwalker</a> ก่อนจะพบปัญหาคอขวดบนซีพียูเธรดเดียว และพบว่าเกมมีปัญหาในการ parse ไฟล์ JSON ขนาด 10MB เพราะตัว parser ถูกเขียนมาได้ไม่ค่อยดีนัก กับอีกปัญหาคือหลัง parse ไฟล์เสร็จ ตัวโค้ดยังพยายามทำ duplication check ซึ่งกินเวลานานอีกด้วย</p><p>หลังจาก t0st แก้ปัญหาทั้งสองอย่างนี้ (อ่านรายละเอียดการแก้ปัญหาแบบเต็มได้ที่<a href=\"https://nee.lv/2021/02/28/How-I-cut-GTA-Online-loading-times-by-70/\">บล็อกของ t0st</a>) เวลาโหลดเข้าเกมก็ลดลงจาก 6 นาที เหลือเพียง 1 นาที 50 วิ หรือลดลงไปถึง 69.4% เลยทีเดียว</p><p><img src=\"https://www.blognone.com/sites/default/files/externals/ddafee4654585be8cb51d1757fe2da07.jpg\" alt=\"\"></p><p>ทีมงาน Rockstar เข้ามาตรวจสอบวิธีการแก้ไขของ t0st พบว่าโค้ดมีปัญหาจริง และวิธีแก้ของ t0st ใช้ได้จริง จึงมอบเงินรางวัล 10,000 ดอลลาร์ จากโครงการค้นหาบั๊กเกี่ยวกับความปลอดภัยในเกมให้เป็นกรณีพิเศษ รวมถึงบอกว่าจะนำวิธีแก้นี้ไปอัพเดตในแพทช์อย่างเป็นทางการในอนาคต และกล่าวขอบคุณ t0st สำหรับวิธีแก้ปัญหา</p><p>เป็นอีกครั้งที่ชุมชนผู้เล่นต้องลงมาแก้บั๊กในเกมด้วยตัวเอง ซึ่งเป็นเรื่องดีที่คราวนี้ Rockstar มองเห็น ตบรางวัลให้ และเตรียมนำวิธีแก้ไปใช้จริง อย่างไรก็ตาม เสียงตอบรับเกม GTA Online ในไทย ในปัจจุบัน ยังมีผู้เล่นจำนวนมากพบผู้เล่นที่ใช้โปรแกรมโกงเกมอยู่ ซึ่ง Rockstar คงต้องดำเนินการแก้ไขปัญหากันต่อไป</p><p>ที่มา - <a href=\"https://nee.lv/2021/02/28/How-I-cut-GTA-Online-loading-times-by-70/\">t0st blog</a>, <a href=\"https://www.pcgamer.com/rockstar-thanks-gta-online-player-who-fixed-poor-load-times-official-update-coming/\">PC Gamer</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f6290f14a966ebeecb7a395d996e6af0362c74038a298d0052ffb87bba4e6f4d","category":"Thai"}