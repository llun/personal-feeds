{"title":"Google ชี้ค่าดีเลย์เสียงของมือถือแอนดรอยด์ ลดจาก 109ms ในปี 2017 เหลือ 39ms ในปีนี้","link":"https://www.blognone.com/node/121581","date":1615205682000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/android.png?itok=JfN0mtMp\"></p><div itemprop=\"description\"><p>Google เขียนบล็อกพูดถึงความพยายามในการลดค่าดีเลย์เสียง หรือความหน่วงของระบบเสียง ทั้งแบบ round-trip (นับค่าดีเลย์ตั้งแต่ audio input &gt; ประมวลผล &gt; audio output) รวมไปถึงค่าดีเลย์แบบ tap-to-tone หรือค่า<a href=\"https://github.com/google/walt/blob/master/docs/TapLatency.md\">ดีเลย์ตั้งแต่การสัมผัสหน้าจอไปจนเกิดเสียง</a> (เช่นแอปเสียงกลอง) บนมือถือแอนดรอยด์</p><p>Google พยายามลดดีเลย์ของเสียงแบบ round-trip บนมือถือแอนดรอยด์ตั้งแต่ปี 2017 โดยเริ่มทำงานกับ OEM โดยตรงและออก AAudio ที่เป็น API เสียงของแอนดรอยด์, ออก Oboe ที่เป็น C++ wrapper แบบโอเพ่นซอร์สของ AAudio ที่ปัจจุบันมียอดติดตั้งกว่า 4 พันล้านครั้งไปแล้ว รวมถึงสร้าง Pixel 3A มือถือแอนดรอยด์เครื่องแรกที่มีค่าดีเลย์เสียงต่ำสุดที่ 10ms</p><p><img alt=\"No Description\" src=\"https://www.blognone.com/sites/default/files/externals/cf51eee1631040325ea30a70c55359ec.png\"></p><p>ปัจจุบันค่าเฉลี่ยของดีเลย์แบบ round-trip บนมือถือแอนดรอยด์ยอดนิยม 20 อันดับ (อ้างอิง <a href=\"https://www.appbrain.com/stats/top-android-phones\">appbrain.com</a>) ลดลงเหลือแค่ 39ms ในเดือนมกราคม 2021 เท่านั้น เมื่อเทียบกับ 109ms ในปี 2017</p><p>นอกจากนี้ Google ยังระบุความแตกต่างระหว่างมือถือที่มีค่าดีเลย์สูงสุด กับต่ำสุด ยังลดจาก 222ms เหลือแค่ 28ms อีกด้วย แม้ในปี 2017 มือถือทั้ง 20 รุ่นจะมาจาก Samsung และในปีนี้ มีมือถือจากหลากหลายบริษัทมากกว่า แสดงถึงค่าดีเลย์ของเสียงบนมือถือแอนดรอยด์ ที่ต่ำใกล้เคียงกันเกือบทุกรุ่น</p><p><img alt=\"No Description\" src=\"https://www.blognone.com/sites/default/files/externals/8298213316d37ee4315d4a921ae9698a.png\"><em>ค่าดีเลย์เสียง บนอุปกรณ์แอนดรอยด์ในปี 2017</em><br><img alt=\"No Description\" src=\"https://www.blognone.com/sites/default/files/externals/b24387e7afe2b4612f3e88678f3d3396.png\"><em>ค่าดีเลย์เสียง บนอุปกรณ์แอนดรอยด์ในปี 2021</em></p><p>ส่วนการคิดค่าดีเลย์แบบ tap-to-tone คือตัดค่าดีเลย์จาก audio input ออก (ลดไป 5ms) แล้วเพิ่มดีเลย์การสัมผัสจอ (เฉลี่ยจากหลายๆ รุ่นคือ 20ms) เข้ามาแทน</p><p>เท่ากับว่าเมื่อนำค่าดีเลย์แบบ round-trip มาบวก 15ms ก็จะได้เท่ากับค่าดีเลย์แบบ tap-to-tone ซึ่งเมื่อนำค่าเฉลี่ย round-trip ในปี 2021 ที่ 39ms มาบวก 15ms แล้ว ก็ยังอยู่ที่เพียง 54ms เท่านั้น ซึ่ง Google ระบุว่าต่ำกว่าที่แอปเสียงแบบเรียลไทม์หลายๆ แอปต้องการ (“...well under that required for most real-time audio applications.”)</p><p>ในอนาคต Google ยังมุ่งเป้าจะลดค่าดีเลย์เสียงแบบ round-trip บนมือถือแอนดรอยด์ให้เหลือเพียง 10ms เท่านั้น (ปัจจุบันค่าดีเลย์เสียงแบบ round-trip ขั้นต่ำ สำหรับอุปกรณ์ที่ Google อนุญาตให้ใช้ตัวจัดการแพ็กเกจแอป <a href=\"https://source.android.com/compatibility/11/android-11-cdd#5_10_professional_audio\">Professional Audio</a> ของแอนดรอยด์ได้ อยู่ที่ 20ms)</p><p>ที่มา - <a href=\"https://android-developers.googleblog.com/2021/03/an-update-on-androids-audio-latency.html\">Google</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"413b4f85defa0df9e00e13892943ec94c0968633bb00070101166eaeb9bb2295","category":"Thai"}