{"title":"แสร้งว่า Android: นักพัฒนาพบไส้ใน HarmonyOS เป็น AOSP ที่ตัดคำว่า Android ออก","link":"https://www.blognone.com/node/121105","date":1612849663000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/android.png?itok=JfN0mtMp\"></p><div itemprop=\"description\"><p>ปลายปีที่แล้ว นักพัฒนาจีนที่ได้ลองเล่น HarmonyOS 2.0 Beta ก่อน<a href=\"https://www.blognone.com/node/120282\">ก็พบว่าไส้ในยังเต็มไปด้วยเฟรมเวิร์คของ AOSP</a> ก่อนที่ล่าสุด Ron Amadeo นักเขียนของ ArsTechnica ได้ยื่นเรื่องขอทดสอบ HarmonyOS 2.0 ก่อนจะพบว่ามันไม่ใช่แค่ใช้เฟรมเวิร์ค AOSP แต่มันคือ AOSP ที่เหมือนครอบด้วย EMUI และตัดคำว่า Android ออกไปทั้งหมด</p><p>Ron เล่าตั้งแต่ปัญหาของการลงทะเบียนเพื่อขอทดสอบ HarmonyOS แล้วว่าทาง Huawei ขอเอกสารยืนยันตัวตนด้วยไม่ว่าจะพาสปอร์ตหรือกระทั่งบัตรเครดิต สำหรับการสมัครบัญชีนักพัฒนา และใช้เวลาตรวจสอบกว่า 2 วัน ไม่เหมือนกรณีของ Google หรือ Apple ที่หากจะโหลด SDK มาใช้งาน สามารถทำได้แค่ไม่กี่คลิก</p><p><img src=\"https://www.blognone.com/sites/default/files/externals/723360b17950935fff784604cd08cf6f.jpg\" alt=\"\"></p><p>เมื่อผ่านการตรวจและโหลด HarmonyOS มาได้แล้ว อย่างแรกที่ Ron พบคือตัว SDK ไม่ได้เป็นอีมูลเตอร์ที่รันอยู่ในเครื่อง แต่เป็นรีโมทอีมูเลเตอร์ ที่สตรีมมาจากสมาร์ทโฟน Huawei ที่เสียบอยู่กับ rig สักแห่งในจีน หลักฐานที่ชัดเจนคือเมื่อเปิด USB Debugging ตัวอีมูเลเตอร์จะใช้งานไม่ได้และเหมือนหลุดการเชื่อมต่อไปเลย</p><p>ขณะที่ตัว HarmonyOS แม้ \"หน้าตา\" ที่เหมือน EMUI บน Android แต่ Huawei ตัดคำว่า Android ออกไปจากข้อมูลในเครื่อง อย่างไรก็ตามเมื่อเข้าไปดูในรายการแอป จะพบเฟรมเวิร์คและไลบรารี่ของ Android เต็มไปหมด<a href=\"https://www.blognone.com/node/120282\">ตรงกับที่นักพัฒนาจีนพบ</a> ขณะที่แอป HarmonyOS System ก็ขึ้นบอกว่า version 10 (ทั้งที่เพราะออก 2.0) จึงคาดว่า HarmonyOS น่าจะยกเอา Android 10 มาทำ ก่อนจะได้รับการยืนยันจากแอป System Info ที่แสดงข้อมูลว่า ตัวระบบปฏิบัติการเป็น Android 10 (API Level 29)</p><p><img alt=\"No Description\" src=\"https://www.blognone.com/sites/default/files/externals/e289a9007db07a614f11cd99636c7cf2.png\"></p><p>นอกจากนี้เอกสารสำหรับนักพัฒนาของ HarmonyOS ก็เต็มไปด้วยความกำกวมและไม่ได้ให้ความกระจ่าง ๆ ใด ๆ ถึงตัวระบบปฏิบัติการหรือฟีเจอร์ต่าง ๆ มีแต่คำอธิบายงง ๆ เหมือนในเอกสารพีอาร์หรือมาร์เก็ตติ้ง เหมือนตั้งใจเขียนให้สับสนเล่นมากกว่า</p><p>Hauwei บอกว่า HarmonyOS จะมาพร้อมกับฟอร์แมทแอปใหม่ที่เรียกว่า App Pack หรือ .app ซึ่งเมื่อลองเขียนแอปจาก SDK แล้วกลับได้ไฟล์ฟอร์แมท .hap (HarmonyOS Ability Packages) ที่เป็นส่วนย่อยของ App Pack อีกทีแทน ก่อนจะพบว่าสามารถ unzip ได้เหมือน .apk และเมื่อคุ้ยดูภายในก็จะพบโค้ดและเฟรมเวิร์ค Android ทั้งหมด และแน่นอนว่าเครื่องมือดีคอมไพล์ของ Android ก็สามารถใช้งานกับ .hap ได้</p><p><img alt=\"No Description\" src=\"https://www.blognone.com/sites/default/files/externals/05ee5fc9cf6f45c5219e50426b22356c.png\"></p><p>Ron บอกว่าต่อให้ไม่ต้องคุ้ยข้างในดูก็น่าสงสัยอยู่แล้วว่า HarmonyOS ที่เป็นระบบปฏิบัติการใหม่มันสมบูรณ์เกินกว่าที่จะเป็นของใหม่ ลองดู Fushsia หรือ Tizen ดูก็ได้ที่อย่างน้อยซัพพอร์ทหลาย ๆ อย่างมันไม่สมบูรณ์เท่า ทำให้ HarmonyOS จริง ๆ มันคือ fork ของ Android ที่ Huawei ไม่กล้ายอมรับตรง ๆ ว่า fork เพราะไม่เมนชันชื่อนี้ในเอกสารหรือออกสื่อที่ไหนเลย ซึ่ง Ron บอกว่าเอาเข้าจริงการ fork มันไม่ใช่เรื่องเสียหายเลย เป็นปกติในวงการด้วยซ้ำ แต่ก็โจมตีว่ากล้า ๆ หน่อยที่จะบอกว่า fork ไม่ใช่บอกว่าทำขึ้นมาใหม่หมด (all-new)</p><p>ที่มา - <a href=\"https://arstechnica.com/gadgets/2021/02/harmonyos-hands-on-huaweis-android-killer-is-just-android/\">ArsTechnica</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c9fadcb6ff05fc0553598e08187aefdc8ad25aaed316e38d68fc917d43b5822a","category":"Thai"}