{"title":"Terraria เลิกทำเกมเวอร์ชัน Stadia เพราะนักพัฒนาหลักโดนแบนบัญชี Google Account","link":"https://www.blognone.com/node/121094","date":1612835649000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/applications-games.png?itok=vaV4Rk5v\"></p><div itemprop=\"description\"><p>Andrew Spinks นักพัฒนาผู้สร้าง Terraria เกมแนวแซนด์บ็อกซ์ 2 มิติชื่อดัง ประกาศยกเลิกโครงการพอร์ต Terraria เวอร์ชัน Stadia เนื่องจากเขาโดนแบนบัญชีกูเกิลโดยไม่ทราบสาเหตุ และไม่สามารถกู้คืนบัญชีได้</p><p>Andrew Spinks เล่าเรื่องผ่านทวิตเตอร์ว่า บัญชี Google Account ของเขาโดนแบนเป็นเวลา 3 สัปดาห์แล้ว ส่งผลกระทบต่อทุกอย่างที่เป็นกูเกิล เช่น Google Play, Google Drive, YouTube, Gmail โดยไม่ทราบสาเหตุ เขาพยายามติดต่อกูเกิลผ่านช่องทางต่างๆ แต่ก็ไม่สำเร็จเช่นกัน</p><p>เขาจึงตัดสินใจยกเลิก Terraria บน Stadia เพราะไม่ต้องการร่วมมือกับกูเกิลอีกต่อไป เขาบอกว่าบริษัทแห่งนี้ไม่สนใจลูกค้าและพาร์ทเนอร์เลย การทำธุรกิจด้วยจึงเป็นภาระมากกว่าเป็นประโยชน์</p><p><img alt=\"No Description\" src=\"https://www.blognone.com/sites/default/files/externals/10f449598629ece985e97c15a9245585.png\"></p><p>Re-Logic สตูดิโอของ Spinks ชี้แจงข้อมูลเพิ่มเติมว่า Terraria และเกมอื่นๆ ในอนาคตจะไม่ลงแพลตฟอร์มของกูเกิลอีกแล้ว แต่ Terraria เวอร์ชัน Android ที่มีอยู่แล้วจะยังมีให้เล่นต่อไป</p><p>ข่าวนี้คงไม่ใช่ข่าวดีสำหรับ Stadia มากนัก เพราะ<a href=\"https://www.blognone.com/node/120956\">เพิ่งประกาศปิดสตูดิโอพัฒนาเกมของตัวเอง และหวังพึ่งเกมจากพาร์ทเนอร์อย่างเดียว</a> แต่ไม่ทันไรก็มีปัญหากับพาร์ทเนอร์ซะแล้ว</p><p>ที่มา - <a href=\"https://www.ign.com/articles/terraria-on-stadia-canceled-after-developer-is-locked-out-of-google-accounts\">IGN</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"357d378fd84afe52d90a52d7f43637bfe2c12419022483cb8f8027f0f9871d08","category":"Thai"}