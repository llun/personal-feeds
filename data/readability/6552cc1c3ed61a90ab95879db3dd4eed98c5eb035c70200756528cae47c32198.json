{"title":"Azure ล่มยาว 13 ชั่วโมงเมื่อคืนนี้ หลังกระบวนการเปลี่ยนกุญแจใน Azure AD ผิดพลาด","link":"https://www.blognone.com/node/121730","date":1615949884000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/azure_0.png?itok=f_n5WQ-G\"></p><div itemprop=\"description\"><p>ไมโครซอฟท์ชี้แจงเหตุระบบล่มเป็นวงกว้างเมื่อคืนที่ผ่านมา เริ่มจากช่วงตีสองของวันที่ 16 มีนาคมมาจนถึงช่วงสี่โมงเย็น หลังระบบเปลี่ยนกุญแจ (key rotation) ของระบบ Azure AD มีบั๊ก จนกระทั่งกุญแจบางส่วนถูกลบออกจากระบบ</p><p>ปัญหาของระบบล่มครั้งนี้เริ่มจากทีมงานเก็บกุญแจตัวหนึ่งไว้นานกว่าปกติเพื่อซัพพอร์ตการย้ายระบบข้ามคลาวด์ที่มีความซับซ้อนสูง แต่หลังจากคอนฟิกให้ระบบเก็บกุญแจเอาไว้ บั๊กในระบบเปลี่ยนกุญแจทำให้ระบบไม่สนใจค่าคอนฟิกและลบกุญแจที่ทีมงานสั่งให้เก็บไว้จนทำให้ Azure AD ล่มไป</p><p>ไมโครซอฟท์ชี้แจงว่าจะเพิ่ม Safe Deployment Process (SDP) เพื่อป้องกันปัญหาแบบนี้ในอนาคต โดย SDP นี้แบ่งออกเป็นหลายเฟสและคาดว่าจะวางระบบเสร็จสิ้นภายในกลางปีนี้</p><p>Azure AD เพิ่ง<a href=\"https://www.blognone.com/node/118694\">ล่มครั้งใหญ่เมื่อปีที่แล้ว</a> จนพาเอาบริการสำคัญๆ ของไมโครซอฟท์ล่มไปทั้งหมด ทางไมโครซอฟท์ยอมรับว่าการล่มของบริการที่เป็นแกนกลางเช่นนี้เป็นเรื่องยอมรับไม่ได้และขออภัยผู้ใช้ พร้อมกับระบุว่าจะออกรายงานวิเคราะห์สาเหตุฉบับเต็มเมื่อการวิเคราะห์เสร็จสิ้นแล้ว</p><p>ที่มา - <a href=\"https://status.azure.com/en-gb/status/history/\">Azure Status</a></p><p><img alt=\"No Description\" src=\"https://www.blognone.com/sites/default/files/externals/c570fdeda85f344e21de5da511c0201d.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6552cc1c3ed61a90ab95879db3dd4eed98c5eb035c70200756528cae47c32198","category":"Thai"}