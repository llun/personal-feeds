{"title":"[IDC] ตลาดคอมพิวเตอร์ปี 2020 Chrome OS มีส่วนแบ่งตลาดชนะ macOS ได้เป็นครั้งแรก","link":"https://www.blognone.com/node/121236","date":1613572894000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/logo-idc.png?itok=wu1DK6Ff\"></p><div itemprop=\"description\"><p>IDC เปิดเผยข้อมูลกับเว็บไซต์ GeekWire ถึงยอดขายคอมพิวเตอร์ตลอดทั้งปี 2020 (นับรวมเดสก์ท็อป, โน้ตบุ๊ก, เวิร์คสเตชัน) แยกตามระบบปฏิบัติการ พบว่า Chrome OS มียอดขายสูงกว่า macOS เป็นครั้งแรกในประวัติศาสตร์</p><ol><li><strong>Windows</strong> ส่วนแบ่งตลาดลดลงจาก 85.4% ในปี 2019 มาเหลือ 80.5% ในปี 2020</li><li><strong>Chrome OS</strong> ส่วนแบ่งตลาดเพิ่มจาก 6.4% ในปี 2019 เป็น 10.8% ในปี 2020</li><li><strong>macOS</strong> ส่วนแบ่งตลาดเพิ่มจาก 6.7% ในปี 2019 เป็น 7.5% ในปี 2020</li></ol><p>ถ้าดูตัวเลขเจาะเป็นรายไตรมาส ไตรมาสแรกของปี 2020 ส่วนแบ่งตลาดของ Chrome OS กับ macOS ยังพอๆ คือ 5.3% และ 5.8% ตามลำดับ แต่ในไตรมาสสองเป็นต้นมา Chrome OS ก็เพิ่มขึ้นแบบก้าวกระโดด โดยในไตรมาสสี่ของปี Chrome OS มีสัดส่วนยอดขายสูงถึง 14.4% มากกว่า macOS ที่ทำได้ราว 7.7%</p><p>ภาพรวมของ macOS ยังทำได้ดี มียอดขายเพิ่มขึ้นแม้ถูก Chrome OS บดบัง ซึ่งกลายเป็น Windows ที่ได้รับผลกระทบหนัก ส่วนแบ่งตลาดโดยรวมลดลงจากเดิมมาก (และน่าจะเป็นสาเหตุว่าทำไม<a href=\"https://www.blognone.com/node/116157\">ไมโครซอฟท์ถึงเร่งทำ Windows 10X มาสู้</a>)</p><p>ภาพรวมของตลาดคอมพิวเตอร์ปี 2020 ได้รับผลกระทบจากกระแส work from home ทำให้ยอดขายเติบโตแบบก้าวกระโดด และกลายเป็น Chrome OS คือผู้ที่ได้รับประโยชน์สูงสุดนั่นเอง</p><p><img alt=\"No Description\" src=\"https://www.blognone.com/sites/default/files/externals/b16a8e04355a17f8ec75dc0ab7adae6d.jpg\"></p><p>ที่มา - <a href=\"https://www.geekwire.com/2021/chromebooks-outsold-macs-worldwide-2020-cutting-windows-market-share/\">GeekWire</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c1766cf05b0d97eb5d5f0b5cce7520322108d01c9610afd765f75c939ae91953","category":"Thai"}