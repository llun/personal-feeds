{"title":"บริษัทผลิตทีวี Vizio ยื่นเอกสารต่อ ก.ล.ต. สหรัฐฯ เตรียมไอพีโอเข้าตลาดหุ้นนิวยอร์ก","link":"https://www.blognone.com/node/121562","date":1615009788000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><span>By: <span>nutmos</span><p><a href=\"http://www.blognone.com/crew#writers\"><img src=\"https://www.blognone.com/sites/default/files/badges/badge-writer.png\" alt=\"Writer\" title=\"Writer\"></a><a href=\"https://www.blognone.com/news/15492/ask-blognone-are-you-iphone\"><img src=\"https://www.blognone.com/sites/default/files/badges/iphone-2.png\" alt=\"iPhone\" title=\"iPhone\"></a><a href=\"http://www.ubuntu.com/\"><img src=\"https://www.blognone.com/sites/default/files/badges/ubuntu-badge.png\" alt=\"Ubuntu\" title=\"Ubuntu\"></a><img src=\"https://www.blognone.com/sites/default/files/badges/badge-windows-dim.png\" alt=\"Windows\" title=\"Windows\"></p>on 6 March 2021 - 12:49</span> <span>Tags:<span><span></span></span></span></p><div><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/vizio.jpeg?itok=0abays4R\"></p><div itemprop=\"description\"><p>บริษัทผู้ผลิตทีวีจากสหรัฐฯ Vizio ยื่นเอกสาร S-1 ต่อ ก.ล.ต. สหรัฐฯ เตรียมเปิดจำหน่ายหุ้นไอพีโอพร้อมเข้าเทรดในตลาดหลักทรัพย์นิวยอร์กเร็ว ๆ นี้</p><p>สำหรับผลประกอบการของบริษัท Vizio ทางบริษัทรายงานรายได้สุทธิในปี 2020 อยู่ที่ 2.04 พันล้านดอลลาร์ เติบโตขึ้น 11% เมื่อเทียบกับปีก่อนหน้า โดยมีกำไรสุทธิอยู่ที่ 102.5 ล้านดอลลาร์ โตกว่าปีก่อนหน้ามากกว่า 4 เท่า ซึ่งปีที่แล้วเพียงปีเดียว Vizio ขายทีวีไปได้กว่า 7 ล้านเครื่อง และตั้งแต่ก่อตั้งบริษัทมาในปี 2002 ทางบริษัทขายทีวีไปแล้วกว่า 80 ล้านเครื่อง และซาวด์บาร์อีก 11 ล้านตัว</p><p>ผลิตภัณฑ์ชูโรงของบริษัทคือ SmartCast ระบบปฏิบัติการสำหรับสมาร์ททีวีที่สามารถเข้าใช้งานคอนเทนต์อย่าง Amazon Prime Video, Apple TV+, Disney+, Hulu, Netflix, Peacock (ของ NBCUniversal) และ YouTube TV โดยแพลตฟอร์มนี้มีบัญชีผู้ใช้งานแอคทีฟที่ 12.2 ล้านบัญชีในสิ้นปี 2020 โตขึ้นจาก 7.6 ล้านบัญชีของปีก่อนหน้า และรายได้ต่อผู้ใช้จาก SmartCast ก็โตขึ้นเป็น 12.99 ดอลลาร์ต่อผู้ใช้ จากปีที่แล้วอยู่ที่ 7.31 ดอลลาร์ ซึ่ง Vizio มีแผนจะขยายแพลตฟอร์ม SmartCast ให้รองรับโซเชียลเน็ตเวิร์ค, บริการส่งข้อความ, วิดีโอคอนเฟอเรนซ์, ฟิตเนส รวมถึงออนไลน์ช้อปปิ้งด้วย</p><p>ในมุมของปัจจัยเสี่ยงของบริษัท Vizio ระบุว่าเป็นเรื่องความสัมพันธ์กับบริษัทผู้ให้บริการคอนเทนต์ว่าถ้ามีปัญหาจนไม่สามารถให้บริการคอนเทนต์ผ่าน SmartCast ได้ ทางสบริษัทก็อาจสูญเสียกลุ่มลูกค้าไป</p><p>Vizio จะออกหุ้นสามัญเพิ่มทุนคลาส A โดยวางแผนจะนำหุ้นสามัญเข้าจดทะเบียนในตลาดหลักทรัพย์นิวยอร์กภายใต้สัญลักษณ์ซื้อขาย VZIO</p><p>ที่มา - <a href=\"https://www.sec.gov/Archives/edgar/data/1835591/000119312521062802/d87723ds1.htm\">SEC</a>, <a href=\"https://www.theverge.com/2021/3/1/22308068/vizio-ipo-filing-smartcast-inscape-tvs-soundbars-vzio\">The Verge</a>, <a href=\"https://www.engadget.com/vizio-2021-ipo-leeco-152233121.html\">Engadget</a></p><p><img alt=\"No Description\" src=\"https://www.blognone.com/sites/default/files/externals/2c2979f033c8be597dc205bc9a922e38.png\"><br>ภาพจาก <a href=\"https://www.vizio.com/en/newsroom\">Vizio</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9fd227b28ee16040a7ec64751fc5afed0f8f20f7708eeae396636863c9be5902","category":"Thai"}