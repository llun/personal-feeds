{"title":"Business Resilience 2021","link":"https://markpeak.net/business-resilience-2021/","date":1611071711000,"content":"<div id=\"readability-page-1\" class=\"page\"><div itemprop=\"mainContentOfPage\"><p><em>บล็อกนี้เป็นส่วนหนึ่งของซีรีส์ COVID-2021 ตอนที่ 2 (<a href=\"https://markpeak.net/fifty-shades-of-fear/\">ตอนที่ 1: Fifty Shades of Fear</a>)</em></p><p>ในบล็อกตอนที่แล้วได้ประเมินสภาพแวดล้อมเอาไว้คือ</p><ul><li>คนไม่ค่อยกลัว COVID แล้ว ความกลัวมีหลายเฉดมาก ตั้งแต่กลัวสุดๆ จนไม่กลัวเลย</li><li>การระบาดของโรคจะเป็น on and off สลับไปเรื่อยๆ เหมือนที่เห็นในประเทศอื่นๆ</li><li>วัคซีนล็อตแรกมาเร็วทันใจ แต่กว่าจะครบถ้วนหน้า โลกจะกลับสู่สภาวะสมบูรณ์ มีความเชื่อมั่นสูงเหมือนเดิม ต้องใช้เวลาอีกราว 2 ปี</li><li>นอกจากนี้ยังมี<a href=\"https://markpeak.net/three-crises/\">ปัจจัยความไม่แน่นอนทางเศรษฐกิจและการเมือง</a>อีกมาก (ซึ่งจะไม่ใช่โฟกัสของบทความนี้)</li></ul><p>ในมุมของภาคธุรกิจแล้ว เราจะเอาตัวรอดจากโลกที่ไม่แน่นอนสูงมาก (ที่บางสำนักใช้คำว่า <a href=\"https://en.wikipedia.org/wiki/Volatility,_uncertainty,_complexity_and_ambiguity\">VUCA</a>) ได้อย่างไร</p><p>คำตอบแบบกำปั้นทุบดินคือ ธุรกิจต้องมีความยืดหยุ่นสูง (ในที่นี้คือคำว่า resilience) สามารถปรับเปลี่ยนโมเดลธุรกิจได้ตามสถานการณ์โรคระบาด</p><p>อันนี้ใครๆ ก็รู้ แต่ในรายละเอียดทำอย่างไร นี่ไม่ใช่เรื่องง่ายนัก</p><p>ในปี 2020 ผมเคยเขียนบทความเรื่อง COVID เอาไว้หลายครั้ง (ส่วนหนึ่งก็เพื่อต้องการสำรวจและเรียบเรียงความคิดของตัวเอง และแชร์ให้เพื่อนฝูงเพื่อแลกเปลี่ยน) กรอบคิดที่สำคัญคือการแยกส่วนธุรกิจตามคุณลักษณะ เป็นธุรกิจเกี่ยวกับข้อมูล (information), สิ่งของ (things) และคน (people) เขียนไว้สองครั้งในบล็อก <a href=\"https://markpeak.net/readjust/\">Readjust</a> และ <a href=\"https://markpeak.net/business-after-covid/\">Business After Covid</a></p><p>ปี 2021 คิดว่าเฟรมเวิร์คนี้ยังใช้ได้ (แต่ก็พัฒนามาเรื่อยๆ ให้สมบูรณ์ขึ้น) โดยหลักการคือ การมาถึงของโรค COVID ที่ติดจากคนสู่คน ทำให้ธุรกิจที่มี “คน” เกี่ยวข้องเยอะมาก ได้รับผลกระทบหนักกว่าธุรกิจที่ไม่มีคนมาเกี่ยวข้องเลย (เช่น ไอที)</p><p>หากเราพัฒนากรอบคิดเรื่อง ข้อมูล-คน-สิ่งของ ให้ละเอียดขึ้นในเชิงของ process หรือกระบวนการในอุตสาหกรรมตั้งแต่ต้นจนจบ เราจะแยกส่วน process ได้อีก 3 ขั้นตอนคือ</p><ul><li>ผลิต (produce) = สร้างของ</li><li>ขนย้าย (transfer) = ขนของไปขาย</li><li>ซื้อขายแลกเปลี่ยน (exchange) = ขาย</li></ul><p>นำมาตีเป็นเมทริกซ์ 3×3 ได้ดังนี้ (ช่อง segment เป็นแค่ตัวอย่างพอให้เห็นภาพ จริงๆ มีเยอะกว่านี้มาก)</p><p><img loading=\"lazy\" src=\"https://markpeak.net/wp-content/uploads/2021/01/business-2021.png\" alt=\"\" width=\"758\" height=\"236\" srcset=\"https://markpeak.net/wp-content/uploads/2021/01/business-2021.png 758w, https://markpeak.net/wp-content/uploads/2021/01/business-2021-300x93.png 300w, https://markpeak.net/wp-content/uploads/2021/01/business-2021-700x218.png 700w\" sizes=\"(max-width: 758px) 100vw, 758px\"></p><h2>ผลกระทบของธุรกิจจาก COVID</h2><p>อย่างที่เคยเขียนไปแล้วว่า ธุรกิจที่เป็น information ล้วนนี่สบายมาก ไม่ได้รับผลกระทบใดๆ ในทางลบ มีแต่บวกขึ้นด้วยซ้ำ (เขียวทุกช่อง)</p><p>ธุรกิจที่เกี่ยวกับสิ่งของ (things)</p><ul><li>ภาคการผลิต (produce) ยังค่อนข้างเหมือนเดิม อาจมีผลกระทบจากเรื่องเศรษฐกิจ (กำลังซื้อหาย ซึ่งเป็นบางเซกเตอร์) และเรื่องความเสี่ยงการติดโรคในพื้นที่ทำงาน (เช่น โรงงานปลากระป๋อง แรงงานติดไวรัส) อยู่บ้าง แต่ในภาพรวม สินค้าอุปโภคบริโภค คนก็ต้องกินต้องใช้เหมือนเดิม</li><li>ภาคการซื้อขายแลกเปลี่ยน (exchange) คอนเซปต์ของตลาดหรือพื้นที่ขายของเปลี่ยนไปมาก คนออกไปซื้อของในพื้นที่เหล่านี้ในเชิงกายภาพน้อยลง เพราะกลัวความเสี่ยงเรื่องติดไวรัส รวมถึงความเสี่ยงจากการโดนควบคุมพื้นที่ ควบคุมเวลาเปิดปิดของภาครัฐ</li><li>ภาคการขนส่ง (transfer) จึงกระทบไปด้วย เพราะขนส่งไปยังปลายทางที่เป็น “ตลาด” ในแบบเดิมได้น้อยลง</li></ul><p>ธุรกิจที่เกี่ยวกับคน (people) ส่วนใหญ่คือธุรกิจบริการนั่นล่ะ ธุรกิจแบบนี้มักมีพื้นที่ผลิตกับพื้นที่ให้บริการเป็นพื้นที่เดียวกัน เช่น โรงเรียนเป็นทั้งสถานที่สร้างความรู้และถ่ายทอดความรู้ไปพร้อมกัน</p><p>เนื่องจากธุรกิจนี้เกี่ยวข้องกับคนเป็นหลัก พอมีผลกระทบเรื่องไวรัส คนเองคือพาหะนำโรค จึงเป็นธุรกิจที่ได้รับผลกระทบมากที่สุด โรงเรียนถูกปิดเพราะเสี่ยงกระจายเชื้อ โรงพยาบาลคนไปน้อยลง (ยกเว้นที่ป่วยหนักจริงๆ) ส่วนท่องเที่ยวนั้นไม่ต้องพูดถึงเพราะหนักที่สุดในบรรดาทุกเซกเตอร์</p><h2>ปรับตัวอย่างไรดีให้ “ทนทาน”</h2><p>จากตารางข้างต้น จะเห็นว่าพื้นที่ซึ่งได้รับผลกระทบสูงสุดคือ โซนที่ทำสีแดงไว้ในภาพ</p><p>ทางออกจึงต้องเป็นการลดความเสี่ยงของธุรกิจ ไม่ให้ต้องพึ่งพาสีแดงมากเกินไป เพราะโรคระบาดหนักทีก็ชิปหายกันที</p><p>แต่ครั้นจะทิ้งสีแดงไปเลยก็ไม่ได้อีก เพราะเมื่อโรคไม่ระบาดแล้ว คุมอยู่ เอาอยู่ พื้นที่ตรงนี้จะกลายเป็นตัวจักรสำคัญที่กลับมาทำเงินเหมือนเดิม</p><p>ข้อเสนอของผมด้าน Business Resilience จึงเป็นการสร้างธุรกิจอย่างน้อย 2 ขา เพื่อสลับไปมาได้ตามความเหมาะสมของสถานการณ์ พูดง่ายๆ คือเป็นไฮบริดนั่นเอง แต่ต้องเป็นไฮบริดที่ฝั่งของโมเดลธุรกิจจริงๆ ไม่ใช่แค่ชั่วคราวหรือเป็นแค่กิมมิคการตลาด</p><p>อันนี้ไม่ใช่เรื่องใหม่เลย เขาทำกันมาชาติเศษแล้ว เอามะพร้าวห้าวมาขายสวนสุดๆ และผมก็เห็นหลายบริษัทในไทยเริ่มทำกันจริงจังแล้วตั้งแต่ครึ่งหลังของปี 2020 แต่ก็อยากเขียนอยู่ดีครับ</p><p>เทรนด์ของธุรกิจในยุคหลังโรคระบาด เท่าที่อยู่ในบางอุตสาหกรรมหรือเฝ้าสังเกตบางอุตสาหกรรมมา (ในฐานะผู้บริโภคเอง และในฐานะสื่อ) สามารถสรุปได้เป็นเรื่อง <a href=\"https://markpeak.net/on-demand-and-global-village/\">On Demand และ Global Village</a></p><p>กลุ่มธุรกิจที่อยู่บนสารสนเทศไม่มีปัญหาใดๆ อยู่แล้ว และจะได้ปัจจัยเกื้อหนุนจาก Global Village เพิ่มเข้าไปอีก มีแต่บวกกับบวก</p><h3>Things</h3><p>ฝั่งของธุรกิจเกี่ยวกับสิ่งของ การเปลี่ยนแปลงสำคัญคือการก้าวเข้าสู่ on demand หรือบ้างก็อาจใช้คำว่า DTC (direct to consumer) ส่งของตรงไปยังลูกค้าโดยไม่ต้องผ่าน “ตลาด” ในแบบเดิม</p><p>ตัวอย่างการทำ on demand แบบง่ายๆ ที่เรามองเห็นในชีวิตประจำวันคือ e-commerce และ food delivery ซึ่งคงไม่ต้องเล่ารายละเอียดกันอีกแล้วในยุคนี้</p><p>จุดสำคัญที่อยากชี้คือ โมเดลการ “ส่งตามสั่ง” แบบนี้ค่อนข้างทนทานต่อภาวะโรคระบาดมากกว่าโมเดล “ซื้อหน้าร้าน” มาก เพราะไม่จำเป็นต้องพึ่งพาพื้นที่ซื้อขายในเชิงกายภาพ อีกทั้งมี stickiness สูงเพราะมันสบายกว่า ไม่ต้องฝ่ารถติด ไม่ต้องหาที่จอดรถ ผู้บริโภคชินกับโลกใหม่ไปแล้ว ต่อให้ไม่มีโรคระบาด จำนวนธุรกรรมทางนี้ย่อมลดลงแต่ลดไม่มาก หรืออาจเพิ่มขึ้นด้วยซ้ำ (การออกไปซื้อหน้าร้านจะกลายเป็นประสบการณ์พิเศษ แทนการเป็นสิ่งพื้นฐาน)</p><p>ดังนั้นสิ่งที่ภาคธุรกิจต้องทำเพื่อเอาตัวรอดจึงเป็นคิดกลับทางกัน จากเดิมที่เน้นขายของผ่านหน้าร้านเป็นหลัก ใช้ออนดีมานด์ช่วยเสริมยอดขาย ต้องสลับมาเป็น ขายออนไลน์เป็นหลัก แล้วหน้าร้านเป็นตัวเสริม (เมื่อไม่มีโรคระบาดหนัก)</p><p>โมเดล on demand จะกลายเป็นเสาหลักอีกอันของธุรกิจ things (สีม่วงในตาราง) ที่สามารถสลับไปมากับโมเดลแบบเดิมได้</p><p><img loading=\"lazy\" src=\"https://markpeak.net/wp-content/uploads/2021/01/business-2021-new-models.png\" alt=\"\" width=\"759\" height=\"349\" srcset=\"https://markpeak.net/wp-content/uploads/2021/01/business-2021-new-models.png 759w, https://markpeak.net/wp-content/uploads/2021/01/business-2021-new-models-300x138.png 300w, https://markpeak.net/wp-content/uploads/2021/01/business-2021-new-models-700x322.png 700w\" sizes=\"(max-width: 759px) 100vw, 759px\"></p><p>ดังนั้นถ้าเป็นร้านอาหาร ผมขอเสนออย่างอุกอาจว่า ต้องปรับวิธีคิดมาทำ delivery first, dine-in later แล้วแหละ อาจต้องทิ้งความทรงจำ ศักดิ์ศรี ความฝัน ของการมีหน้าร้านไปเสีย เพราะความจริงใหม่ของโลกมันมาทางนี้ เจ็บปวดแต่ก็ต้องทำ</p><p>ทุกวันนี้มีผู้ประกอบการหน้าใหม่เข้ามาทำร้านอาหารแบบ delivery only เยอะมากนะครับ หาได้ตามในแอพ delivery ทุกเจ้า หรือถ้าอยากดูการปรับตัวของเจ้าใหญ่ๆ คิดว่าเครือ Minor ทำได้เห็นภาพที่สุด</p><div><p><a href=\"https://brandinside.asia/the-pizza-company-business-in-2021/\"><img src=\"https://assets.brandinside.asia/uploads/2020/07/The-Pizza-Company.jpg\" alt=\"The Pizza Company ปี 2021 ชะลอการเปิดสาขาเพิ่ม กลับมาเน้นเดลิเวอรีอีกครั้ง\"></a></p><p><img src=\"https://brandinside.asia/wp-content/uploads/2016/11/favicon.png\" alt=\"Brand Inside\"> Brand Inside</p></div><p>ถ้าเป็นร้านขายของ เป็นแบรนด์สินค้า ก็ต้องคิดเรื่อง e-commerce first เช่นกัน ซึ่งแบรนด์จำนวนมากทำเรื่องนี้กันอยู่แล้วตั้งแต่ก่อน COVID แล้ว <a href=\"https://markpeak.net/acceleration/\">COVID มาช่วยเป็นตัวเร่งให้มันเกิดเร็วขึ้นกว่าเดิมมาก</a>เท่านั้น</p><p>ถ้าดูเผินๆ การปรับโมเดลมาเป็น on demand อาจเป็นแค่การย้ายสถานที่ขาย จากหน้าร้านกายภาพมาเป็นออนไลน์ แต่ในรายละเอียดแล้วมีอะไรมากกว่านั้นมาก โมเดลธุรกิจสินค้า DTC ในต่างประเทศ อาจถึงต้องเปลี่ยนทุกอย่างตั้งแต่ตัว product เพื่อให้เหมาะกับขายผ่านออนไลน์ (ที่ลูกค้าไม่ได้จับของก่อนซื้อ) ไปจนถึงวิธีการทำตลาด การสร้างแบรนด์ ฯลฯ ซึ่งคงจะไม่ลงรายละเอียดในที่นี้เพราะนอกสโคปเกินไป</p><p>นอกจากนี้ ธุรกิจที่เป็นแบรนด์สินค้าโดยตรงอาจปรับตัวได้ง่ายกว่า ธุรกิจสนับสนุน (support business) บางประเภท เช่น ถ้าเป็นธุรกิจห้างสรรพสินค้าหรือร้านค้าที่โมเดลธุรกิจคือ จัดการพื้นที่เช่า การปรับตัวมาเป็น marketplace แบบใหม่ก็ไม่ง่ายเลย</p><p>ผมเห็นห้างหลายเจ้าพยายามทำแอพแนว personal shopper มีคนไปช่วยซื้อของแล้วส่งไปที่บ้าน ซึ่งไม่ง่ายเพราะฟังก์ชันการใช้งานไปชนกับโมเดลอื่นที่มีประสิทธิภาพมากกว่า (e-commerce ที่ไม่ต้องมีหน้าร้าน เลือกซื้อของและส่งของได้เร็วกว่า) อันนี้ถือว่าน่าเห็นใจจริงๆ และคิดไม่ออกเหมือนกันว่าควรปรับตัวอย่างไร</p><div><p><a href=\"https://brandinside.asia/central-introduce-personal-shopper-for-all-customer/\"><img src=\"https://assets.brandinside.asia/uploads/2021/01/1-scaled.jpg\" alt=\"เซ็นทรัลเปิดบริการผู้ช่วยส่วนตัวช่วยซื้อของให้ช่วงโควิดระบาด ไม่ต้องเป็น VIP ก็ใช้ได้\"></a></p><p><img src=\"https://brandinside.asia/wp-content/uploads/2016/11/favicon.png\" alt=\"Brand Inside\"> Brand Inside</p></div><h3>People</h3><p>ฝั่งธุรกิจที่เกี่ยวกับคน มีคุณลักษณะสำคัญคือ สถานที่ผลิตกับให้บริการมักเป็นสถานที่เดียวกัน (ซึ่งโดนปิดโดนห้ามก็เรียบร้อยไปทั้งบาง) ทำให้การ transform เข้าสู่โลกใหม่ค่อนข้างยากกว่ากลุ่ม things</p><p>ข้อเสนอในมุมกว้างมีด้วยกัน 2 ประการ</p><ul><li>แยกส่วนพื้นที่ผลิตออกจากพื้นที่บริการ (decoupling of space)</li><li>แยกส่วนบริการที่ต้องเจอหน้า ออกจากบริการเชิงให้ข้อมูลข่าวสาร (decoupling of service)</li></ul><p>อ่านแล้วเข้าใจยาก ขอยกตัวอย่างเลย เราไปโรงพยาบาลเพื่อไปเจอหมอ รับฟังคำวินิจฉัยโรค (information) รับการหัตถการ เช่น ทำแผล ผ่าตัด (บริการที่ใช้คน people) และรับยา (things) ทั้งหมดในการไปโรงพยาบาลเพียงครั้งเดียว</p><p>สิ่งที่โรงพยาบาลยุคหน้าต้องทำ (และโรงพยาบาลในไทยหลายแห่งเริ่มทำกันแล้ว) คือ การแยกส่วนบริการเหล่านี้ออกจากกัน</p><ul><li>คุยกับหมอ ตรวจโรค (บางอย่าง) รับฟังคำวินิจฉัย เป็น information ทั้งหมด ทำได้ผ่านออนไลน์</li><li>รับยา เป็นสิ่งของ (things) ส่งไปถึงบ้านได้ผ่านโมเดล on demand</li><li>ทำหัตถการ (people) ต้องไปเจอหน้าเท่านั้น ไปทำแผลออนไลน์ไม่ได้ ยังไงก็ต้องไปโรงพยาบาล</li></ul><p>เมื่อแยกส่วนบริการได้แล้ว การแยกส่วนเชิงพื้นที่จึงตามมา เราอาจไม่จำเป็นต้องมีห้องตรวจโรคเยอะเหมือนเดิม เพราะงานหลายอย่างทำผ่านออนไลน์ได้ เคาเตอร์รับยาก็ลดจำนวนลงได้ แต่ห้องหัตถการอาจยังต้องมีจำนวนเท่าเดิมหรือมากกว่าเดิม</p><p>ถ้าคิดไปให้ไกลกว่านั้น เชนโรงพยาบาลในอนาคตอาจมีห้องยากระจายตัวอยู่ทุกมุมเมือง เพื่อส่งยาให้ถึงผู้ป่วยโดยเร็ว ด้วยกรอบคิดแบบเดียวกับ cloud kitchen ของธุรกิจ food delivery ก็ได้เช่นกัน</p><p>ในธุรกิจการศึกษาก็เช่นกัน การเรียนบางอย่างอาจทำเป็นออนไลน์ได้บ้าง แต่การฝึกฝนทักษะบางอย่างก็จำเป็นต้องทำที่โรงเรียนอยู่ดี (เราคงไม่สามารถสอนว่ายน้ำออนไลน์ได้) ซึ่งเป็นตัวอย่างว่าธุรกิจเกี่ยวกับคน ไม่สามารถใช้ออนไลน์มาเป็น replacement ได้สมบูรณ์เหมือนกับธุรกิจสิ่งของ (สั่งของออนไลน์ ได้ของแล้ว ไม่มีความจำเป็นต้องออกไปซื้อที่ห้าง) แต่มันจะเป็นโมเดลไฮบริด ที่สลับไปมาตามสถานการณ์มากกว่า</p><p>สภาพแบบนี้จำเป็นต้องคิดใหม่ทั้งระบบจึงจะแก้ปัญหาได้ เราไม่สามารถย้ายวิธีเรียนเดิมไปช่องทางใหม่ออนไลน์ 100% แล้วหวังว่ามันจะเวิร์คได้เลย จำเป็นต้องหาวิธีการเรียนแบบใหม่ที่เหมาะกับออนไลน์แทน เช่น เรียน coursework ที่บ้าน 3 วัน แล้วมาฝึกทักษะโรงเรียน 2 วัน, ให้นักเรียนอ่านหนังสือเองที่บ้านไปก่อน (remote but not synchronized) แล้วนัดวันเข้ามาถกกันกับเพื่อนร่วมชั้น (remote and synchronize) วันละ 1 ชั่วโมงพอ เป็นต้น</p><p>การเปลี่ยนแปลงส่วนนี้ต้องใช้องค์ประกอบหลายอย่าง ความกล้าหาญ วิสัยทัศน์ ทรัพยากร การทดลอง ฯลฯ ซึ่งหวังว่า COVID จะเป็นปัจจัยเร่งให้เกิดแนวทางใหม่ๆ ที่เหมาะกับโลกยุคใหม่ on and off ได้โดยเร็ว และเอาใจช่วยคนที่กำลังต้องฝ่าฟันโจทย์แบบนี้ที่ยากกว่ามาก</p><div><p><a href=\"https://www.bangkokpost.com/business/2052847/thailand-sold-itself-as-a-paradise-covid-retreat-no-one-came\"><img src=\"https://static.bangkokpost.com/media/content/20210118/c1_2052847_210118110213_700.jpg\" alt=\"Thailand sold itself as a paradise Covid retreat. No one came\"></a></p><p><img src=\"https://www.bangkokpost.com/favicon.ico\" alt=\"https://www.bangkokpost.com\"> https://www.bangkokpost.com</p></div><p>สุดท้ายคือ ธุรกิจบางอย่างมันอาจไม่เหมาะจริงๆ กับการใช้โมเดลใหม่ไฮบริด&nbsp; นั่นคือธุรกิจท่องเที่ยว ผมคงไม่ยินดีที่จะชมพีระมิดหรือแกรนด์แคนยอนผ่านออนไลน์ บางอย่างมันแทนกันไม่ได้จริงๆ</p><p>ดังนั้นสำหรับคนที่อยู่ในธุรกิจนี้ บางครั้งการยอมแพ้ไปเลยโดยเร็ว ทิ้งไปก่อนแล้วอีก 2-3 ปีค่อยมาว่ากันใหม่ อาจเป็นทางเลือกที่ดีกว่าการพยายามฝืน พยายามสู้ต่อไปด้วยซ้ำ</p><p>ส่วนการย้ายคนออกมาจากธุรกิจท่องเที่ยวอย่างไรนั้น ตรงนี้ควรเป็นหน้าที่ของนโยบายรัฐเข้ามาช่วยคิดช่วยดูแล ไม่ใช่ปล่อยคนจำนวนมากในธุรกิจนี้ต้องเผชิญหน้ากับอนาคตที่ไม่มีทางออกโดยลำพัง</p><div><p><a href=\"https://www.prachachat.net/tourism/news-592806\"><img src=\"https://www.prachachat.net/https://www.prachachat.net/wp-content/uploads/2021/01/FB%E0%B8%A1%E0%B8%B2%E0%B8%A3%E0%B8%B4%E0%B8%AA%E0%B8%B21.jpg\" alt=\"คำสั่ง &quot;งดเดินทาง&quot; 28 จังหวัด ทุบโรงแรมปิดตัวชั่วคราว (อีกครั้ง)\"></a></p><p><img src=\"https://www.prachachat.net/wp-content/uploads/2020/05/favicon-32x32.png\" alt=\"ประชาชาติธุรกิจ\"> ประชาชาติธุรกิจ</p></div></div></div>","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"150d86343784ea710afe2a198e9da8ebf7122c58b27334ec01a7e28ef9e77348","category":"Thai"}