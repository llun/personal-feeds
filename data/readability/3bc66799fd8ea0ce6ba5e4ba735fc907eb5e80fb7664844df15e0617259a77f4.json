{"title":"GeForce Now สมาชิกใกล้ 10 ล้านคน ขึ้นราคาสมาชิกใหม่เท่าตัว สมาชิกเก่าจ่ายราคาเดิม","link":"https://www.blognone.com/node/121776","date":1616123656000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/gf-now.png?itok=3GuRsI4P\"></p><div itemprop=\"description\"><p>GeForce Now บริการสตรีมมิ่งเกมของ NVIDIA ที่เดิมมีทั้งแบบเล่นฟรีครั้งละ 1 ชั่วโมง และแบบ Founders จ่ายค่าสมาชิกเดือนละ 4.99 ดอลลาร์เพื่อเล่นได้ไม่จำกัด พร้อมเปิดใช้งาน RTX ได้ ขึ้นราคาสำหรับสมาชิกเสียเงินเป็น 9.99 ดอลลาร์ เปลี่ยนชื่อเป็น Priority Members และเพิ่มราคารายปี 99.99 ดอลลาร์ จากเดิมมีแค่สมาชิก 6 เดือน 24.95 ดอลลาร์</p><p>ส่วนสมาชิก Founders เดิม หลังจากนี้จะได้สถานะ “Founders for Life” จ่ายราคา 4.99 ดอลลาร์ได้เรื่อยๆ ตราบใดที่ยังจ่ายเงินใช้งานต่อเนื่องและ GeForce Now ยังเปิดให้บริการในประเทศนั้นๆ อยู่</p><p>พร้อมกันนี้ NVIDIA ยังระบุว่า GeForce Now มีผู้ใช้บริการเกือบ 10 ล้านคนแล้ว และจะปรับปรุงบริการอย่างต่อเนื่องหลังจากที่ทำมาตลอดปี 2020 เช่นเปิดศูนย์ data center ใหม่ เพิ่มเกมใหม่ๆ และปรับคุณภาพระบบให้ดียิ่งขึ้น</p><p>ส่วนอัพเดตเวอร์ชั่น 2.0.28 ที่กำลังทยอยปล่อยภายในสัปดาห์นี้ จะมาพร้อมกับระบบ Vsync แบบพิเศษ ที่ซิงก์เฟรมเรต 60Hz หรือ 59.94Hz จากฝั่งเซิฟเวอร์เข้ากับฝั่งผู้เล่นให้ภาพไม่แตก และระบบ adaptive de-jitter ใหม่ ที่จะช่วยเพิ่มบิตเรตและลดความแตกของภาพ สำหรับผู้ใช้ที่คุณภาพอินเทอร์เน็ตไม่ดีนัก</p><p>ที่มา - <a href=\"https://blogs.nvidia.com/blog/2021/03/18/geforce-now-priority/\">NVIDIA</a></p><p><img alt=\"No Description\" src=\"https://www.blognone.com/sites/default/files/externals/e99d4faaefed4ea736a0c577b172593e.jpg\"><img alt=\"No Description\" src=\"https://www.blognone.com/sites/default/files/externals/cb482989920687e8409b7730958cdbb7.jpg\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3bc66799fd8ea0ce6ba5e4ba735fc907eb5e80fb7664844df15e0617259a77f4","category":"Thai"}