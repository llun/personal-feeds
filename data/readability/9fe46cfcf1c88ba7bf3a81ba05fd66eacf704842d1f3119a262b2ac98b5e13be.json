{"title":"ออสเตรเลียผ่านกฎหมายบังคับเฟซบุ๊ก, กูเกิลจ่ายเงินผู้ผลิตเนื้อหาอย่างเป็นทางการ","link":"https://www.blognone.com/node/121377","date":1614215815000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p></p><h2 itemprop=\"name\"><a href=\"https://www.blognone.com/node/121377\" title=\"ออสเตรเลียผ่านกฎหมายบังคับเฟซบุ๊ก, กูเกิลจ่ายเงินผู้ผลิตเนื้อหาอย่างเป็นทางการ \">ออสเตรเลียผ่านกฎหมายบังคับเฟซบุ๊ก, กูเกิลจ่ายเงินผู้ผลิตเนื้อหาอย่างเป็นทางการ</a></h2><p></p><div><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/australia.png?itok=EsPPn81j\"></p><div itemprop=\"description\"><p>ออสเตรเลีย ผ่านกฎหมายบังคับเฟซบุ๊ก, กูเกิลจ่ายเงินผู้ผลิตเนื้อหารวมถึงสำนักข่าวอย่างเป็นทางการแล้ว โดยมีชื่อกฎหมายว่า News Media and Digital Platforms Mandatory Bargaining Code โดยเป็นการผ่านกฎหมายหนึ่งวัน หลังรัฐบาลประกาศปรับกฎหมายให้สอดคล้องกับแพลตฟอร์มออนไลน์มากขึ้น</p><p>การยอมผ่อนปรนของรัฐบาลทำให้เฟซบุ๊ก<a href=\"https://www.blognone.com/node/121331\">ยอมกู้คืนการมองเห็นและแชร์ข่าวให้แก่ผู้ใช้งานออสเตรเลีย</a> ซึ่งเฟซบุ๊กทำไปเพื่อตอบโต้กฎหมายดังกล่าว</p><p>ด้าน Josh Frydenberg รัฐมนตรีกระทรวงการคลัง และ Paul Fletcher รัฐมนตรีว่าการกระทรวงการสื่อสาร ระบุในแถลงการณ์ว่า หลักจรรยาบรรณนี้จะช่วยให้มั่นใจได้ว่า ธุรกิจสื่อข่าวจะได้รับค่าตอบแทนที่เป็นธรรมสำหรับเนื้อหาที่พวกเขาสร้างขึ้น และยินดีที่ได้เห็นความคืบหน้าทั้งจากกูเกิลและเฟซบุ๊ก ในการบรรลุข้อตกลงทางการค้ากับธุรกิจสื่อข่าวในออสเตรเลีย</p><p><img alt=\"No Description\" src=\"https://www.blognone.com/sites/default/files/externals/2bb4a4358e6a02ad0b24f24914364e9d.jpg\"><br>ภาพจาก Josh Frydenberg</p><p>ก่อนกฎหมายผ่านสภา เฟซบุ๊กเผยว่าได้เจรจาต่อรองเพิ่มเติมกับรัฐบาลออสเตรเลีย และบอกว่าได้ผลที่น่าพึงพอใจ ส่วนกูเกิลก็ได้ทำข้อตกลงทางการค้ากับบริษัทกลุ่มสื่อในออสเตรเลียไปแล้ว ด้านไมโครซอฟท์ ที่ออกตัวสนับสนุนกฎหมายนี้ได้วิ่งเต้น <a href=\"https://www.blognone.com/node/121348\">คุยกับสมาคมสื่อในยุโรปหลายแห่ง และออกมาเรียกร้องให้ยุโรปออกกฎหมายลักษณะเดียวกับออสเตรเลีย</a></p><p>ที่มา - <a href=\"https://www.cnbc.com/2021/02/25/australia-passes-its-news-media-bargaining-code.html\">CNBC</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9fe46cfcf1c88ba7bf3a81ba05fd66eacf704842d1f3119a262b2ac98b5e13be","category":"Thai"}