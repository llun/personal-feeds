{"title":"Tesla สิงคโปร์เปิดให้สั่งซื้อ Model 3 ได้แล้ว ราคารวมภาษีกว่า 2.5 ล้านบาท ไม่รวมใบ COE","link":"https://www.blognone.com/node/121104","date":1612848635000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/photo%20%281%29.jpg?itok=tHayQ1ij\"></p><div itemprop=\"description\"><p>เรียกว่าเข้าใกล้ไทยเข้ามาอีกนิด กับ Tesla ที่ขณะนี้เปิดให้สั่งซื้อผ่านหน้าเว็บของประเทศสิงคโปร์แล้ว โดยรถรุ่นเดียวที่ให้สั่งซื้อตอนนี้คือ Model 3 ที่มีให้เลือกสองรุ่นย่อยคือ Standard Range Plus และ Performance</p><p>สำหรับ Tesla Model 3 Standard Range Plus มีราคาหน้าเว็บอยู่ที่ 77,990 ดอลลาร์สิงคโปร์ หรือราว 1.76 ล้านบาท แต่หากรวมภาษีต่างๆ และค่าจดทะเบียนรถแล้วราคาพุ่งไปอยู่ที่ประมาณ 113,000 ดอลลาร์สิงคโปร์ หรือราว 2.54 ล้านบาท โดยวิ่งได้ไกล 448 กิโลเมตรตามมาตรฐาน WLTP ความเร็วสูงสุดที่ 225 กม./ชม. เร่งจาก 0-100 กม./ชม. ได้ภายใน 5.6 วินาที</p><p>ส่วนรุ่น Performance ตั้งราคาไว้ที่ 94,990 ดอลลาร์สิงคโปร์ หรือราว 2.14 ล้านบาท แต่หากรวมภาษีต่างๆ และค่าจดทะเบียนรถแล้วราคาอยู่ที่ประมาณ 155,000 ดอลลาร์สิงคโปร์ หรือราว 3.5 ล้านบาท โดยวิ่งได้ไกล 567 กิโลเมตรตามมาตรฐาน WLTP ความเร็วสูงสุดที่ 261 กม./ชม. เร่งจาก 0-100 กม./ชม. ได้ภายใน 3.3 วินาที</p><p><img alt=\"No Description\" src=\"https://www.blognone.com/sites/default/files/externals/d94cf72c380af331ca57172af6847c9c.png\"></p><p>ทั้งนี้ ราคาด้านบนไม่รวมค่าประมูลใบรับรองการเป็นเจ้าของรถยนต์ (Certificate of Entitlement - COE) ที่สิงคโปร์บังคับใช้เป็นกฎหมายมาตั้งแต่ปี 1990 เพื่อจำกัดปริมาณรถยนต์ในประเทศ โดยราคาใบ COE นี้มีการเปลี่ยนแปลงอยู่เสมอตามความต้องการรถในแต่ละช่วงเวลา ซึ่งบางครั้งมีราคาสูงกว่าตัวรถด้วยซ้ำ</p><p>อย่างไรก็ตาม แม้ราคาจะดูสูงสำหรับคนไทย แต่นี่คือราคาปกติของรถยนต์ในสิงคโปร์ โดยมีการคาดการณ์ว่าราคารถ Tesla Model 3 Standard Range Plus พร้อมใบ COE จะถูกกว่า Toyota Camry เสียอีก เป็นผลมาจากที่รัฐบาลสิงคโปร์มีส่วนลดทางภาษีสำหรับรถยนต์ไฟฟ้านั่นเอง</p><p>หากกดสั่งซื้อตอนนี้ ต้องรอรถนาน 12-14 สัปดาห์ทั้งสองรุ่นย่อย ส่วนฟีเจอร์ขับอัตโนมัติเต็มรูปแบบ (Full Self-Driving) ก็สามารถซื้อเพิ่มได้เช่นกัน ที่ราคา 11,500 ดอลลาร์สิงคโปร์หรือราว 260,000 บาท ซึ่งถูกกว่าราคาในสหรัฐอเมริกา</p><p>ที่มา - <a href=\"https://www.straitstimes.com/singapore/transport/tesla-singapore-sales-portal-goes-live\">The Straits Time</a><br><em>ภาพโดย Tesla</em></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad9b8681d4eaf9e2d97aad89ee61f65f33c4d17e76c6d27d58fd27f42dfc7772","category":"Thai"}