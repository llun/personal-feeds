{"title":"Clubhouse เตรียมยกระดับความปลอดภัยไม่ให้วิ่งผ่านเซิร์ฟเวอร์ในจีน ป้องกันรัฐบาลจีนสอดแนม","link":"https://www.blognone.com/node/121183","date":1613296425000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/460x0w%20%281%29.png?itok=5pKB0wEY\"></p><div itemprop=\"description\"><p>Clubhouse แอปสนทนาแลกเปลี่ยนที่กำลังเป็นที่นิยมกำลังจะเริ่มยกระดับความปลอดภัยขึ้นไปอีกขั้น เพื่อป้องกันไม่ให้สายลับจากรัฐบาลจีนดักฟังแบบง่าย ๆ</p><p>Clubhouse ถือเป็นที่นิยมในจีนมากเพราะ<a href=\"https://www.blognone.com/node/121075\">คนจีนจำนวนมากยอมจ่ายเงินเพื่อซื้อสิทธิ์ invite</a> เพื่อพูดคุยและหารือประเด็นที่ถูกสั่งห้ามโดยรัฐบาลจีน ไม่ว่าจะเป็นเรื่องฮ่องกงหรือซินเจียง จนช่วงหลัง<a href=\"https://www.blognone.com/node/121082\">ชาวจีนเริ่มพบปัญหาการเข้าใช้งาน</a>บ้าง ซึ่งรัฐบาลจีนน่าจะสั่งแบนแอปนี้ไปแล้ว แต่คาดว่าน่าจะยังมีผู้ใช้งานที่แอบใช้แอปนี้อยู่จำนวนหนึ่ง</p><p>ตอนนี้ Alpha Exploration ผู้พัฒนา Clubhouse ระบุกับ Stanford Internet Observatory ว่าทางบริษัทจะดำเนินการนโยบายความปลอดภัยที่เข้มงวดมากยิ่งขึ้น ซึ่งรวมถึงการบล็อคไม่ให้แอป Clubhouse ส่ง ping ไปยังเซิร์ฟเวอร์ในจีน ซึ่งในทางทฤษฎีแล้วจะทำให้รัฐบาลจีนสอดแนมกิจกรรมบนแอปได้ยากขึ้น เพราะการวิ่งผ่านเซิร์ฟเวอร์ในจีนทำให้รัฐบาลจีนมีอำนาจตามกฎหมายในการบันทึกและเรียกตรวจสอบการสนทนาที่ต้องการได้</p><p>ปัจจุบัน Clubhouse เติบโตและได้รับความนิยมสูงขึ้นอย่างรวดเร็ว แต่ก็ยังคงนิยมในวงจำกัด ซึ่ง Alpha Exploration ยังต้องพัฒนาระบบเพื่อรองรับการเติบโตของ Clubhouse ต่อไป ไม่ว่าจะเป็นด้านความปลอดภัยหรือแม้แต่<a href=\"https://www.theverge.com/2021/2/10/22275568/blocking-clubhouse-block-party-social-networks\">ระบบบล็อค</a>ที่ยังคงต้องปรับปรุงถ้าในอนาคต Clubhouse มีบนแพลตฟอร์มอื่นและเลิกใช้ระบบ invite ที่อาจจะทำให้ผู้ใช้ทะลักเข้ามาในแพลตฟอร์มนี้อีกจำนวนมาก</p><p>ที่มา - <a href=\"https://www.engadget.com/clubhouse-tightens-security-over-china-spying-fears-200000561.html\">Engadget</a>, <a href=\"https://cyber.fsi.stanford.edu/io/news/clubhouse-china\">Stanford Internet Observatory</a></p><p><img alt=\"No Description\" src=\"https://www.blognone.com/sites/default/files/externals/5cfc91cc37e47cd36eaf3fa67282a1fa.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"973f40bc383f0db699585ccfbb57da794ac7dfefaaf87d5a5896fe3f31c6514e","category":"Thai"}