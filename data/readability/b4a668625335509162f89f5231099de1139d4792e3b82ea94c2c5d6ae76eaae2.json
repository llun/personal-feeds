{"title":"คุณแม่ในสหรัฐถูกจับกุมฐานใช้ DeepFake ทำภาพ-คลิปปลอม ใส่ร้ายคู่แข่งทีมเชียร์ของลูกสาว","link":"https://www.blognone.com/node/121682","date":1615789120000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/Flag_of_the_United_States.svg_.png?itok=mSG1UUWA\"></p><div itemprop=\"description\"><p>Raffaela Spone คุณแม่ในเมืองชาลฟอนต์ รัฐเพนซิลเวเนีย ถูกตำรวจจับกุม เพราะทำภาพและวิดีโอคู่แข่งทีมเชียร์ลีดเดอร์ของลูกสาว เป็นภาพกำลังสูบบุหรี่ ดื่มเหล้า และภาพอนาจาร โดยใช้ AI ช่วยปรับแต่งหรือ DeepFake จากนั้นส่งไปให้โค้ชที่คุมทีมอยู่ เพื่อหวังให้คู่แข่งลูกสาวถูกไล่ออกจากทีมเชียร์ลีดเดอร์ไป</p><p>ตำรวจรับเรื่องหลังจากเหยื่อรายหนึ่งได้รับข้อความขู่จากเบอร์ที่ไม่ระบุตัวตน ก่อนจะมีเหยื่อรายอื่นตามมาแจ้งตำรวจด้วย ตำรวจจึงสืบข้อมูลโดยการนำเบอร์โทรมาค้นหาจนพบว่ามาจากเว็บขายของทางโทรศัพท์</p><p>ก่อนจะขอหมายค้น เพื่อสืบสาวความเชื่อมโยงไปถึงการใช้งานที่เป็น IP ของ Spone และได้หมายค้นจนสามารถตามไปค้นโทรศัพท์มือถือของเธอ ก่อนจะพบความเชื่อมโยงกับเบอร์โทรที่ใช้ในการส่งข้อความพร้อมภาพและวิดีโอเหล่านั้น</p><p>Raffaela Spone ถูกแจ้งข้อหาคุกคามผู้เยาว์โดยช่องทางไซเบอร์ และอื่นๆ ที่เกี่ยวข้อง ส่วนลูกสาวของ Spone ไม่ถูกตั้งข้อหาใดๆ เพราะไม่มีหลักฐานว่ารู้เรื่องที่แม่ทำ หรือมีส่วนเกี่ยวข้อง</p><p><img alt=\"No Description\" src=\"https://www.blognone.com/sites/default/files/externals/4d8191e6b6e1538fd011c51b4fd3b19f.jpg\"><em>ภาพจาก Getty Images</em></p><p>DeepFake หรือเทคโนโลยีสร้างภาพปลอมด้วย AI เป็นอีกผลิตผลจาก AI ที่กำลังสร้างความกังวลให้หลายฝ่าย หลังมี<a href=\"https://www.blognone.com/node/119176\">บริษัทความปลอดภัยพบบอทสร้าง DeepFake ภาพเปลือยใน Telegram</a> เมื่อช่วงปลายปีที่ผ่านมา รวมถึงมีความเสี่ยงจากการทำภาพหรือวิดีโอปลอมของผู้มีชื่อเสียง หรือผู้มีอิทธิพลมากมาย</p><p>หลายฝ่ายกำลังร่วมกันหาวิธีจัดการกับอันตรายเหล่านี้ เช่น Microsoft ที่สร้าง <a href=\"https://www.blognone.com/node/118245\">Microsoft Video Authenticator</a> เมื่อเดือนกันยายนปีที่ผ่านมา และแพลตฟอร์มอย่าง <a href=\"https://www.blognone.com/node/114020\">Facebook</a> และ <a href=\"https://www.blognone.com/node/114529)\">Twitter</a> ก็เริ่มออกกฎและแบน DeepFake เมื่อช่วงต้นปีที่แล้ว แต่ก็ยังมีอันตรายจากการนำ DeepFake ไปใช้โจมตีผู้อื่นโดยตรงแบบในกรณีนี้อยู่ ซึ่งคงต้องติดตามว่าจะจัดการแก้ไขอย่างไรกันต่อไป</p><p>ที่มา - <a href=\"https://www.pennlive.com/news/2021/03/pa-woman-created-deepfake-videos-to-force-rivals-off-daughters-cheerleading-squad-police.html\">Patriot-News</a>, <a href=\"https://www.inquirer.com/news/bucks-county-raffaela-spone-cyberbullying-deepfake-20210312.html\">The Philadelphia Inquirer</a> via <a href=\"https://www.engadget.com/woman-creates-deepfakes-for-cheerleader-daughter-215024991.html?guccounter=1\">Engadeget</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4a668625335509162f89f5231099de1139d4792e3b82ea94c2c5d6ae76eaae2","category":"Thai"}