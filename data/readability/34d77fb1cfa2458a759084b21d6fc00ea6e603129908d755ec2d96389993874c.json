{"title":"มกุฎราชกุมารซาอุดีอาระเบียลงทุน 3.3 พันล้านเหรียญใน Activision-Blizzard, EA และ Take-Two","link":"https://www.blognone.com/node/121276","date":1613697458000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/saudi.png?itok=-SMT__gh\"></p><div itemprop=\"description\"><p>Bloomberg รายงานโดยอ้างอิงเอกสารจาก SEC เผยเจ้าชายโมฮัมเหม็ด บิน ซัลมาน มกุฎราชกุมารแห่งซาอุดีอาระเบีย ได้ลงทุนในบริษัทเกมรายใหญ่ถึงสามแห่งคือ Activision-Blizzard, EA และ Take-Two รวมแล้วเป็นมูลค่าถึง 3.3 พันล้านเหรียญ เป็นการซื้อหุ้น 14.9 ล้านหุ้นใน Activision, 7.4 ล้านหุ้นใน EA และ 3.9 ล้านหุ้นใน Take-Two</p><p>การซื้อดังกล่าวทำในนามบริษัทลงทุน Public Investment Fund (PIF) ซึ่งมีเจ้าชายโมฮัมเหม็ดเป็นประธาน และเมื่อเดือนพฤศจิกายนปีที่แล้ว <a href=\"https://www.blognone.com/node/119836\">กลุ่มทุนของมกุฎราชกุมารซาอุฯ ซื้อหุ้น 33% ของบริษัทเกม SNK จากญี่ปุ่น ผู้สร้างเกม King of Fighters และ Samurai Shodown</a> ด้วยมูลค่า 162 ล้านปอนด์ (ประมาณ 6,500 ล้านบาท)</p><p><img src=\"https://www.blognone.com/sites/default/files/externals/2cacb0717804224ad8cb9a0c93f13afd.jpg\" alt=\"\"></p><p>เจ้าชายเผยกับ Bloomberg Businessweek ในปี 2559 ว่าเขาเป็นส่วนหนึ่งของคนซาอุดีอาระเบียรุ่นแรกที่เติบโตมาจากการเล่นวิดีโอเกม และบอกกับ New Yorker ว่าเขาชอบ Call of Duty กองทุน PIF เป็นส่วนหนึ่งในแผนการสำคัญของมกุฎราชกุมารในการกระจายความเสี่ยงการลงทุนไปยังธุรกิจอื่นๆ หลังกระแสโลกพึ่งพิงน้ำมันน้อยลง ก่อนหน้านี้ก็ได้ลงทุนใน Uber 4.4 พันล้านดอลลาร์ รวมถึงทำข้อตกลงครั้งใหญ่กับ Vision Fund ของ Softbank</p><p>มกุฎราชกุมารยังเคยตกเป็นข่าวครึกโครมว่ามีส่วนเกี่ยวข้องกับเหตุฆาตกรรมสยองของ จามาล คาช็อกกี อดีตนักข่าวอิสระชาวซาอุดีอาระเบียด้วย</p><p>ที่มา - <a href=\"https://www.bloomberg.com/news/articles/2021-02-16/saudi-wealth-fund-made-3-3-billion-bet-on-video-game-makers\">Bloomberg</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"34d77fb1cfa2458a759084b21d6fc00ea6e603129908d755ec2d96389993874c","category":"Thai"}