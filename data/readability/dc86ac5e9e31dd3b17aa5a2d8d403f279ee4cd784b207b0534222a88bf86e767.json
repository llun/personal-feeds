{"title":"WeWork เตรียมนำบริษัทเข้าตลาดหุ้นด้วยวิธี SPAC ที่มูลค่ากิจการ 9,000 ล้านดอลลาร์","link":"https://www.blognone.com/node/121903","date":1616823607000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/welogo_black.png?itok=ZZz3SgpU\"></p><div itemprop=\"description\"><p>WeWork สตาร์ทอัพผู้ให้บริการ Office-sharing ประกาศบรรลุข้อตกลง ที่จะนำบริษัทเข้าซื้อขายในตลาดหุ้น ด้วยวิธีการขายให้บริษัทในตลาดหุ้นที่มีจัดตั้งขึ้นเพื่อซื้อกิจการอื่นโดยเฉพาะ ซึ่งวิธีการนี้เรียกว่า SPAC โดยบริษัทที่จะมาซื้อกิจการเพื่อแปลง WeWork ให้เป็นบริษัทในตลาดหุ้นคือ BowX Acquisition ที่มูลค่ากิจการของ WeWork 9,000 ล้านดอลลาร์</p><ul><li><strong>อ่านเพิ่มเติม:</strong> <a href=\"https://brandinside.asia/bi-knowledge-spac-one-of-the-method-to-listing-in-stock-exchange/\">มารู้จักกับ SPAC อีก 1 วิธีนำบริษัทเข้าซื้อขายในตลาดหุ้นที่ได้รับความนิยมในสหรัฐอเมริกา ณ ตอนนี้</a> (BrandInside)</li></ul><p>WeWork เคยมีมูลค่ากิจการในปี 2019 ที่ 47,000 ล้านดอลลาร์ และ<a href=\"https://www.blognone.com/node/111351\">เตรียมไอพีโอ</a>เข้าตลาดหุ้น แต่ยังไม่ทันจะเข้าตลาดหุ้นก็เกิด<a href=\"https://www.blognone.com/node/111959\">ข้อขัดแย้ง</a>จากนักลงทุนเดิม นำโดยกลุ่ม SoftBank เกี่ยวกับมูลค่ากิจการที่ลดลงไปมาก รวมทั้งปัญหาของผู้ก่อตั้ง Adam Neumann จนต้อง<a href=\"https://www.blognone.com/node/112137\">ประกาศลาออก</a>ในเวลาต่อมา จากนั้น SoftBank ก็ให้เงินเพิ่มทุนและ<a href=\"https://www.blognone.com/node/112664\">ลดมูลค่ากิจการลง</a>เหลือราว 8,000 ล้านดอลลาร์</p><p>แม้สถานการณ์โควิด-19 อาจดูมีผลกระทบกับธุรกิจพื้นที่สำนักงาน แต่ WeWork <a href=\"https://www.blognone.com/node/120852\">ภายใต้ซีอีโอคนใหม่</a> Sandeep Mathrani ก็บอกว่าเป็นผลดีต่อบริษัท เนื่องจากองค์กรต้องการพื้นที่ทำงานที่มีความยืดหยุ่น ปรับเปลี่ยนและรองรับได้ทั้งองค์กรเล็กและใหญ่</p><p>ข้อตกลงในดีลนี้ WeWork จะได้เงินสดเข้ามาเพิ่ม 1,300 ล้านดอลลาร์ ซึ่งเงินส่วนนี้รวมการลงทุนเพิ่มเติมจากกลุ่มนักลงทุนอาทิ Insight Partners, Starwood Capital, Fidelity Management และอื่น ๆ</p><p>ที่มา: <a href=\"https://www.wework.com/ideas/newsroom-landing-page/newsroom/posts/wework-to-become-publicly-traded-via-spac-merger-with-bowx-acquisition-corp\">WeWork</a> และ <a href=\"https://www.cnbc.com/2021/03/26/wework-reportedly-agrees-to-a-spac-deal-to-go-public.html\">CNBC</a></p><p><img alt=\"alt=&quot;WeWork&quot;\" src=\"https://www.blognone.com/sites/default/files/externals/c57459c07200f2f8c6dd974ef18c92de.jpg\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dc86ac5e9e31dd3b17aa5a2d8d403f279ee4cd784b207b0534222a88bf86e767","category":"Thai"}