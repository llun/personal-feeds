{"title":"หน้าจออัจฉริยะ Nest Hub รุ่นที่สองมาแล้ว มีเซ็นเซอร์ Soli ในตัว ตรวจคุณภาพการนอนได้","link":"https://www.blognone.com/node/121714","date":1615903909000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/nest.png?itok=-zcq1XlV\"></p><div itemprop=\"description\"><p>กูเกิลเปิดตัวหน้าจออัจฉริยะ Nest Hub รุ่นที่สอง (<a href=\"https://www.blognone.com/node/105753\">รุ่นแรกออกในปี 2018 ตอนนั้นใช้ชื่อ Google Home Hub</a>) มีฟีเจอร์เด่นคือ<a href=\"https://www.blognone.com/node/112610\">ใส่เซ็นเซอร์ Soli แบบเดียวกับ Pixel 4</a> ลักษณะเดียวกับที่ใช้ใน <a href=\"https://www.blognone.com/node/118979\">Nest Thermostat รุ่นล่าสุด</a></p><p>การมีเซ็นเซอร์ Soli ทำให้ Nest Hub รุ่นใหม่สามารถสั่งงานด้วย gesture ได้ เช่น โบกมือใกล้เครื่องเพื่อสั่งหยุดเพลง และมีฟีเจอร์ตรวจสอบการนอน (Sleep Sensing) ว่าการนอนมีคุณภาพแค่ไหน โดยไม่ต้องใช้กล้องหรืออุปกรณ์สวมใส่เลย เมื่อบวกกับเซ็นเซอร์อื่นๆ และไมโครโฟนของเครื่อง ยังสามารถเช็คความเคลื่อนไหว การหายใจ สามารถตรวจจับการไอ กรน การเปลี่ยนแปลงของแสง-อุณหภูมิในห้องได้ด้วย</p><p>กูเกิลบอกว่าฟีเจอร์ Sleep Sensing ไม่ได้เปิดใช้เป็นค่าเริ่มต้น และไม่ได้ส่งข้อมูลกลับไปยังเซิร์ฟเวอร์ของกูเกิลด้วย ฟีเจอร์นี้จะคิดเงินในอนาคต แต่จะเปิดให้ใช้ฟรีไปจนถึงปีหน้า และอนาคตจะพัฒนาให้ใช้ร่วมกับระบบตรวจสอบการนอนของ Fitbit ด้วย</p><p><img alt=\"No Description\" src=\"https://www.blognone.com/sites/default/files/externals/021d95e6f2f344487ce71f61b8198f73.jpg\"></p><iframe width=\"640\" height=\"360\" src=\"https://www.youtube.com/embed/oKRA6GhlthM\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe><p>อีกอย่างที่ Nest Hub รุ่นที่สองปรับปรุงขึ้นจากเดิมคือระบบเสียง ที่ใช้เทคโนโลยีเดียวกับ<a href=\"https://www.blognone.com/node/118746\">ลำโพง Nest Audio รุ่นล่าสุด</a> มีเสียงเบสเพิ่มขึ้นจากรุ่นแรก 50%</p><p>Nest Hub รุ่นที่สองยังมีชิป machine learning ในตัว (เช่นเดียวกับ Nest Mini และ Nest Audio) ช่วยให้ประมวลผลคำสั่ง Google Assistant ได้เร็วขึ้น ไม่ต้องส่งคำสั่งไปศูนย์ข้อมูลของกูเกิลก่อน</p><p>Nest Hub เริ่มเปิดพรีออเดอร์แล้ว ราคาตัวละ 99.99 ดอลลาร์ ถูกลงจากรุ่นแรกที่ตั้งราคา 149 ดอลลาร์</p><p>ที่มา - <a href=\"https://blog.google/products/google-nest/new-nest-hub-soli/\">Google</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38aff2b44305256963437dc55f8e686421f82b89107a923f3f0f6d85c7e926f6","category":"Thai"}