{"title":"เปิดตัว Snapdragon Sound มาตรฐานอุปกรณ์เสียงไร้สาย ที่ใช้เทคโนโลยีจาก Qualcomm","link":"https://www.blognone.com/node/121544","date":1614938852000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/qualcomm.png?itok=hfw1eZbg\"></p><div itemprop=\"description\"><p>Qualcomm เปิดตัว Snapdragon Sound มาตรฐานเสียงที่ Qualcomm กล่าวว่าเป็นการทำงานร่วมกันของ “นวัตกรรมเสียง และซอฟต์แวร์” ของ Qualcomm เพื่อพัฒนาคุณภาพเสียงของอุปกรณ์ไร้สาย ไม่ว่าจะเป็นหูฟัง ลำโพง และอื่นๆ เพื่อให้มีคุณภาพเสียงเทียบเท่ากับอุปกรณ์แบบมีสาย รองรับเสียงความละเอียดสูง ดีเลย์ต่ำ เชื่อมต่ออุปกรณ์ง่ายขึ้น และให้เสียงสนทนาที่ชัดเจนกว่าเดิม</p><p>Qualcomm ระบุว่าการพัฒนาคุณภาพเสียงตามมาตรฐาน Snapdragon Sound เป็นการทำงานร่วมกันของอุปกรณ์ล่าสุดจาก Qualcomm เช่นชิปตระกูล Snapdragon 8xx ชิปโมเด็ม Qualcomm FastConnect 6900 ชิปเสียง Bluetooth รุ่น QCC514x, QCC515x, QCC3056</p><p>ร่วมกับซอฟต์แวร์อย่าง Qualcomm ANC ตัดเสียงรบกวน, ตัวถอดรหัสเสียง (codec) Qualcomm aptX Adaptive ที่เล่นเสียงความละเอียดสูงได้ถึง 24-bit 96kHz และมีค่าความหน่วงต่ำสุดที่ 89ms ต่ำกว่าคู่แข่ง 45% ทำให้ดูวิดีโอหรือเล่นเกมได้โดยดีเลย์น้อยลง และรองรับโคเด็ค Qualcomm Aqstic DAC, รองรับไฟล์เสียง PCM 32-bit ที่ 384kHz และไฟล์ DSD ที่มี THD+N ต่ำ (ค่าความเพี้ยนทาง harmonic รวมกับ noise ต่ำ แปลว่าคุณภาพเสียงจะดีกว่า)</p><p><img alt=\"No Description\" src=\"https://www.blognone.com/sites/default/files/externals/0c298c0babd59b69815bc33caf6808d1.png\"></p><p>นอกจากนี้ Qualcomm ยังพาร์ทเนอร์กับ Amazon Music ออกเพลย์ลิสต์ Snapdragon Sound รวมเพลงมากกว่า 70 ล้านเพลง ที่เล่นผ่าน Amazon Music ได้ในระดับเสียง High Definition เพื่อโชว์คุณภาพเสียงของอุปกรณ์ Snapdragon Sound ได้แบบเต็มที่</p><p>มาตรฐานนี้จะไม่ถูกรับรองแบบย้อนหลัง แม้จะมีฮาร์ดแวร์หรือซอฟต์แวร์ที่กล่าวไป แปลว่าอุปกรณ์ที่จะแปะตราสัญลักษณ์ Snapdragon Sound ได้ จะต้องออกหลังจากนี้เท่านั้น พาร์ทเนอร์สองเจ้าแรกที่เซ็นสัญญาเตรียมออกอุปกรณ์ใหม่ภายในปีนี้ มี Xiaomi และ Audio-Technica ส่วนอุปกรณ์จะมาในรูปแบบไหน คงต้องติดตามกันต่อไป</p><p>ที่มา - <a href=\"https://www.qualcomm.com/news/releases/2021/03/04/qualcomm-redefining-wireless-audio-launch-qualcomm-snapdragon-sound\">Qualcomm</a></p><p><img alt=\"No Description\" src=\"https://www.blognone.com/sites/default/files/externals/54edd6fe872b1851b8c7d573873e0988.png\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c10c67fee24523ad207dd71b2c61ee246eb8836daae00c25bc0c12fee3b03646","category":"Thai"}