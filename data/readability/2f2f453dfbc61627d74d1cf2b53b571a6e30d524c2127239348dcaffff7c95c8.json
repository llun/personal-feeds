{"title":"แด่ผู้ประกอบการ • บทเรียนที่ได้รับตลอด 14 ปีที่ผ่านมา","link":"https://menn.blog/lessons-for-entrepreneurs/","date":1518282000000,"content":"<div id=\"readability-page-1\" class=\"page\"><article><div><p>ผมเริ่มทำบริษัทเมื่อ 14 ปีที่แล้ว (ปลายปี 2003) ด้วยความช่วยเหลือของผู้ใหญ่หลายท่าน ผ่านช่วงเวลาเศรษฐกิจขึ้นลงหลายรอบ จนปัจจุบันย้ายมาอยู่ปายและเร่ิมต้นทำบริษัทใหม่อีกครั้ง พร้อมๆ กับเด็กรุ่นใหม่ และใครอีกหลายคน</p><p>พลันนึกถึงประสบการณ์และข้อคิดที่ได้รับมาตลอด 14 ปี ว่าน่าจะเป็นประโยชน์กับทั้งตนเอง และเหล่าผู้เริ่มต้นสร้างกิจการทั้งหลาย</p><p>บางข้ออยู่ในบันทึก <a href=\"https://menn.blog/freelance-and-my-youth/\">ฟรีแลนซ์และวัยหนุ่มที่ผ่านพ้น</a> ไปแล้ว ดังนั้นขอหยิบข้ออื่นๆ มาเล่าเพิ่มนะครับ</p><h2 id=\"1-%E0%B8%88%E0%B8%87%E0%B8%AB%E0%B8%99%E0%B8%B1%E0%B8%81%E0%B9%81%E0%B8%99%E0%B9%88%E0%B8%99%E0%B9%81%E0%B8%A5%E0%B8%B0%E0%B9%82%E0%B8%9F%E0%B8%81%E0%B8%B1%E0%B8%AA\">1. จงหนักแน่นและโฟกัส</h2><p>อันนี้เป็นคำแนะนำแรกๆ ที่ได้รับจากรุ่นพี่เมื่อเริ่มต้นสร้างบริษัท เป็นแนวทางที่ผมยึดถือจนกลายเป็นรูปแบบของธุรกิจ ระยะแรกอาจจะรับงานทุกแบบที่อยากทำ/คิดว่าทำได้ ระยะหลังจะเลือกแค่งานที่ทำแล้วเราและลูกค้าได้ประโยชน์สูงสุด งานอื่นที่แข่งขันกับตลาดได้ไม่ดีนัก ให้มองเป็นงานอดิเรกไป, งานที่ลูกค้าทำกับเราแล้วไม่คุ้ม ให้คำแนะนำให้เค้าหาเจ้าอื่นหรือวิธีอื่นที่ถูกกว่า</p><p>ถ้าหนักแน่นและโฟกัส เราจะไม่หนักใจอะไรกับการต่อราคา ไม่ว่าจะต่อแบบไร้สติปัญญาแค่ไหน เพราะถ้าราคากับงานไม่สัมพันธ์กัน เค้าก็แค่ไม่ใช่ลูกค้าของเราเท่านั้นเอง</p><h2 id=\"2-%E0%B8%97%E0%B8%B1%E0%B8%A8%E0%B8%99%E0%B8%84%E0%B8%95%E0%B8%B4%E0%B8%AA%E0%B8%B3%E0%B8%84%E0%B8%B1%E0%B8%8D%E0%B8%81%E0%B8%A7%E0%B9%88%E0%B8%B2%E0%B8%9D%E0%B8%B5%E0%B8%A1%E0%B8%B7%E0%B8%AD\">2. ทัศนคติสำคัญกว่าฝีมือ</h2><p>เป็นคำแนะนำในการรับคน เพราะคนที่มีทัศนคติที่ดี จะพัฒนาฝีมือได้อยู่แล้ว และต่อให้ไม่เก่งมาก ก็ยังสามารถช่วยทีมได้มาก ส่วนคนฝีมือดีที่ทัศนคติไม่ดี จะทำงานร่วมกับคนอื่นยาก ทำให้ทีมแตกแยกได้</p><h2 id=\"3-%E0%B8%96%E0%B9%89%E0%B8%B2%E0%B8%A1%E0%B8%B5%E0%B8%84%E0%B8%99%E0%B8%97%E0%B8%B5%E0%B9%88%E0%B8%94%E0%B8%B5%E0%B8%AD%E0%B8%A2%E0%B8%B9%E0%B9%88%E0%B9%83%E0%B8%99%E0%B8%A1%E0%B8%B7%E0%B8%AD-%E0%B8%AD%E0%B8%A2%E0%B9%88%E0%B8%B2%E0%B8%9B%E0%B8%A5%E0%B9%88%E0%B8%AD%E0%B8%A2%E0%B9%83%E0%B8%AB%E0%B9%89%E0%B9%80%E0%B8%84%E0%B9%89%E0%B8%B2%E0%B9%80%E0%B8%AB%E0%B8%B5%E0%B9%89%E0%B8%A2-%E0%B9%80%E0%B8%9E%E0%B8%A3%E0%B8%B2%E0%B8%B0%E0%B8%96%E0%B9%89%E0%B8%B2%E0%B8%9B%E0%B8%A5%E0%B9%88%E0%B8%AD%E0%B8%A2-%E0%B9%80%E0%B8%84%E0%B9%89%E0%B8%B2%E0%B8%88%E0%B8%B0%E0%B9%80%E0%B8%AB%E0%B8%B5%E0%B9%89%E0%B8%A2\">3. ถ้ามีคนที่ดีอยู่ในมือ อย่าปล่อยให้เค้าเหี้ย เพราะถ้าปล่อย เค้าจะเหี้ย</h2><p>เพื่อนผู้อยู่ในองค์กรใหญ่เคยให้คำเตือนไว้ เพราะผมในสมัยเริ่มทำบริษัทใหม่ๆ นั้นไร้ระบบระเบียบ</p><p>หากอิงคำสอนของพุทธศาสนา ก็จะนึกถึงคำที่ว่า “จิตนั้นเหมือนสายน้ำ มีธรรมชาติไหลลงต่ำ ดังนั้นเราต้องฝึกจิตอยู่เสมอ”</p><p>คนที่ดี หากเราไม่มีสภาพแวดล้อมการทำงานที่ดีให้เค้า ไม่มีการประเมินผลและให้คุณให้โทษอย่างยุติธรรม คนดีทั้งหลายก็จะกลายเป็นคนเหี้ย ซึ่งนั่นก็เป็นความผิดของผู้ประกอบการด้วย</p><h2 id=\"4-%E0%B8%9A%E0%B8%A3%E0%B8%B4%E0%B8%A9%E0%B8%B1%E0%B8%97%E0%B8%97%E0%B8%B5%E0%B9%88%E0%B8%94%E0%B8%B5%E0%B8%99%E0%B8%B1%E0%B9%89%E0%B8%99-%E0%B9%84%E0%B8%A1%E0%B9%88%E0%B8%84%E0%B8%A7%E0%B8%A3%E0%B8%95%E0%B9%89%E0%B8%AD%E0%B8%87%E0%B8%AA%E0%B8%A3%E0%B9%89%E0%B8%B2%E0%B8%87%E0%B9%81%E0%B8%A3%E0%B8%87%E0%B8%88%E0%B8%B9%E0%B8%87%E0%B9%83%E0%B8%88%E0%B9%83%E0%B8%99%E0%B8%81%E0%B8%B2%E0%B8%A3%E0%B8%97%E0%B8%B3%E0%B8%87%E0%B8%B2%E0%B8%99\">4. บริษัทที่ดีนั้น ไม่ควรต้องสร้างแรงจูงใจในการทำงาน</h2><p>หนังสือ Good to Great ของ Jim Collins กล่าวไว้ว่า</p><blockquote>บริษัทที่ดีนั้น ไม่ควรต้องสร้างแรงจูงใจในการทำงาน เพราะคนที่เหมาะสมกับงานนั้นมีแรงจูงใจอยู่แล้ว สิ่งที่ควรทำก็คือ หาคนที่ต้องการขึ้นรถคันเดียวกันไปด้วยกัน และหาคนที่ไม่ต้องการอยู่ในรถคันเดียวกันลงจากรถ</blockquote><p>เมื่อพนักงานไม่ได้มีเป้าหมายเดียวกับบริษัท เราต้องหาทางแก้ หากสุดท้ายไปด้วยกันไม่ได้ ก็ต้องให้ออก หรือถ้าเราแก้ไม่ได้ เราก็ควรลาออกหรือปิดบริษัทไป</p><p>แน่นอนว่าการให้ใครบางคนออกจากบริษัทในครั้งแรกนั้นโหดร้ายและนอนไม่หลับ (บางคนกล่าวว่า หากเคยให้พนักงานออก ถือว่าจบหลักสูตรเบื้องต้นของผู้ประกอบการ)</p><p>แต่หากนำกลับมาทบทวน ปรับระบบบริหารและการรับคน ก็จะทำให้เราไม่ทำผิดพลาดซ้ำๆ ได้</p><h2 id=\"5-%E0%B8%9C%E0%B8%B9%E0%B9%89%E0%B8%99%E0%B8%B3%E0%B8%95%E0%B9%89%E0%B8%AD%E0%B8%87%E0%B8%A1%E0%B8%B5%E0%B8%84%E0%B8%A7%E0%B8%B2%E0%B8%A1%E0%B8%A3%E0%B8%B1%E0%B8%81%E0%B9%83%E0%B8%99%E0%B8%9C%E0%B8%B9%E0%B9%89%E0%B8%AD%E0%B8%B7%E0%B9%88%E0%B8%99-%E0%B9%81%E0%B8%A5%E0%B8%B0%E0%B8%84%E0%B8%A7%E0%B8%B2%E0%B8%A1%E0%B8%AA%E0%B8%B2%E0%B8%A1%E0%B8%B2%E0%B8%A3%E0%B8%96%E0%B8%97%E0%B8%B5%E0%B9%88%E0%B8%88%E0%B8%B0%E0%B8%AD%E0%B8%A2%E0%B8%B9%E0%B9%88%E0%B8%A5%E0%B8%B3%E0%B8%9E%E0%B8%B1%E0%B8%87\">5. ผู้นำต้องมีความรักในผู้อื่น และความสามารถที่จะอยู่ลำพัง</h2><p>Charles Handy เคยกล่าวไว้ว่า</p><blockquote>The leader must have a love of people, and a capacity for aloneness.<br>(ผู้นำนั้นต้องมีความรักในผู้อื่น และมีความสามารถที่จะอยู่เพียงลำพัง)</blockquote><p>ส่วนตัวผมคิดว่า หากอธิบายด้วยพรหมวิหาร 4 จะเข้าใจได้มากยิ่งขึ้น</p><h3 id=\"1-love-of-people-%E2%80%93-%E0%B9%80%E0%B8%A1%E0%B8%95%E0%B8%95%E0%B8%B2-%E0%B8%AB%E0%B8%A7%E0%B8%B1%E0%B8%87%E0%B9%83%E0%B8%AB%E0%B9%89%E0%B9%80%E0%B8%9B%E0%B9%87%E0%B8%99%E0%B8%AA%E0%B8%B8%E0%B8%82-%E0%B8%81%E0%B8%A3%E0%B8%B8%E0%B8%93%E0%B8%B2-%E0%B8%AB%E0%B8%A7%E0%B8%B1%E0%B8%87%E0%B9%83%E0%B8%AB%E0%B9%89%E0%B8%9E%E0%B9%89%E0%B8%99%E0%B8%97%E0%B8%B8%E0%B8%81%E0%B8%82%E0%B9%8C\">1) Love of people – เมตตา หวังให้เป็นสุข / กรุณา หวังให้พ้นทุกข์</h3><p>การอยากให้ทีมมีความสุขนั้นไม่ถึงกับยากนัก คือให้ทรัพยากรต่างๆ ที่จำเป็น เช่น เงินเดือน/โบนัส/ความช่วยเหลือ/กำลังใจ ฯลฯ แต่การให้เค้าพ้นทุกข์หรือพ้นจากปัญหานั้นยากกว่า เพราะเราต้องลงไปแก้ไขพฤติกรรม, กระบวนการทำงาน หรือทัศนคติต่างๆ ที่แปลว่าต้องเกิดการเผชิญหน้า, ตำหนิ, คาดโทษ, ลงโทษ ฯลฯ</p><p>หัวหน้าที่อยากให้ลูกน้องทุกคนรัก จึงเป็นหัวหน้าที่หนีปัญหา และลูกน้องก็จะไม่ได้พัฒนาขึ้น</p><h3 id=\"2-capacity-for-aloneness-%E2%80%93-%E0%B8%A1%E0%B8%B8%E0%B8%97%E0%B8%B4%E0%B8%95%E0%B8%B2-%E0%B8%9E%E0%B8%A5%E0%B8%AD%E0%B8%A2%E0%B8%A2%E0%B8%B4%E0%B8%99%E0%B8%94%E0%B8%B5-%E0%B8%AD%E0%B8%B8%E0%B9%80%E0%B8%9A%E0%B8%81%E0%B8%82%E0%B8%B2-%E0%B8%A7%E0%B8%B2%E0%B8%87%E0%B9%80%E0%B8%89%E0%B8%A2\">2) Capacity for aloneness – มุทิตา พลอยยินดี / อุเบกขา วางเฉย</h3><p>การยินดีเมื่อลูกน้องได้ดี หรือเจอโอกาสที่ดีกว่าที่จะอยู่กับเรา – ก็อาจไม่ใช่เรื่องยากนัก หากเทียบกับการวางเฉยเมื่อลูกน้องต้องเจอกับผลลัพท์ที่ก่อไว้ เช่น เมื่อเลือกที่จะไม่พัฒนาตนเอง ก็ต้องตกงาน, เมื่อเลือกที่จะทุจริต ก็ต้องโดนฟ้อง ฯลฯ</p><p>อุเบกขาคือการวางเฉยหลังจากที่ได้ช่วยเหลือเท่าที่จะช่วยได้แล้ว ผมคิดว่าหัวหน้าที่ต้องใช้หลักธรรมนี้ ต้องเผชิญกับความโดดเดี่ยวมากทีเดียว</p><h2 id=\"6-%E0%B8%AD%E0%B8%A2%E0%B9%88%E0%B8%B2%E0%B8%AA%E0%B8%A3%E0%B9%89%E0%B8%B2%E0%B8%87%E0%B8%81%E0%B8%8F-%E0%B9%83%E0%B8%AB%E0%B9%89%E0%B8%AA%E0%B8%A3%E0%B9%89%E0%B8%B2%E0%B8%87%E0%B8%84%E0%B8%A7%E0%B8%B2%E0%B8%A1%E0%B9%80%E0%B8%82%E0%B9%89%E0%B8%B2%E0%B9%83%E0%B8%88\">6. อย่าสร้างกฏ ให้สร้างความเข้าใจ</h2><p>เวลาเจอพนักงานทำอะไรไม่เหมาะสม บริษัทส่วนใหญ่จะชอบออกกฏเพิ่ม จริงๆ แล้วมันทำให้องค์กรยุ่งยากและซับซ้อน หลายครั้งเราแค่ชี้แจงเป็นคนๆ ไปก็พอ</p><h2 id=\"7-%E0%B8%AD%E0%B8%A2%E0%B9%88%E0%B8%B2%E0%B8%82%E0%B8%B6%E0%B9%89%E0%B8%99%E0%B9%80%E0%B8%87%E0%B8%B4%E0%B8%99%E0%B9%80%E0%B8%94%E0%B8%B7%E0%B8%AD%E0%B8%99-%E0%B8%AB%E0%B8%B2%E0%B8%81%E0%B8%88%E0%B8%A3%E0%B8%B4%E0%B8%87%E0%B9%86-%E0%B9%81%E0%B8%A5%E0%B9%89%E0%B8%A7%E0%B8%84%E0%B8%A7%E0%B8%A3%E0%B9%83%E0%B8%AB%E0%B9%89%E0%B9%82%E0%B8%9A%E0%B8%99%E0%B8%B1%E0%B8%AA\">7. อย่าขึ้นเงินเดือน หากจริงๆ แล้วควรให้โบนัส</h2><p>เงินเดือน คือสิ่งที่ตอบแทนความสามารถปัจจุบันของพนักงาน ในขณะที่โบนัส คือสิ่งที่ตอบแทนผลลัพธ์การทำงานในอดีต</p><p>หากทีมงานทำผลงานได้ดี แต่ฝีมือไม่ได้พัฒนาขึ้น เราควรให้โบนัส ไม่ใช่ขึ้นเงินเดือน</p><p>แนวคิดผมคือ หากทีมงานลาออก หรือบริษัทต้องปิดตัว เค้าควรหางานใหม่ในเงินเดือนใกล้เคียงเดิมได้ ถ้าหาไม่ได้เลยหรือต่างเป็นเท่าตัว แปลว่าบริษัทกำลังสปอย (Spoil) พนักงานด้วยการให้เงินเดือนสูงเกินไป หรือไม่งั้นก็เอาเปรียบค่าแรงให้เงินเดือนต่ำเกินไป</p><p>ดังนั้น คนที่อยากรวยแบบก้าวกระโดด ก็ควรต้องออกมาเป็นผู้ประกอบการเอง แบกรับความเสี่ยงเอง ในขณะที่พนักงานมืออาชีพ แม้ไม่รวยเร็ว แต่จะมั่นคงกว่า เสี่ยงน้อยกว่า</p><p>พนักงานที่อยากรวยเหมือนเจ้าของกิจการ แต่ไม่อยากแบกรับความเสี่ยง ไม่ควรให้ราคา</p><h2 id=\"8-%E0%B8%9B%E0%B8%B1%E0%B8%8D%E0%B8%AB%E0%B8%B2-80-%E0%B8%A1%E0%B8%B2%E0%B8%88%E0%B8%B2%E0%B8%81%E0%B8%AA%E0%B8%B2%E0%B9%80%E0%B8%AB%E0%B8%95%E0%B8%B8-20\">8. ปัญหา 80% มาจากสาเหตุ 20%</h2><p>หลักการของพาเรโต (Pareto) คือ สาเหตุจำนวนน้อย (20%) มักจะสร้างผลลัพธ์จำนวนมาก (80%) ดังนั้นการพัฒนาให้มีประสิทธิภาพ คือต้องหาสาเหตุเหล่านั้นให้เจอ</p><ul><li>ตารางงานที่ยุ่งมาก มักจะมาจากสาเหตุไม่กี่อย่าง แก้ให้ได้ ปัญหาก็จะหายไปเกือบหมด</li><li>ลูกค้าที่มีปัญหาแค่บางเจ้า สร้างความวุ่นวาย 80% ให้บริษัท ดังนั้นหาให้เจอ แล้วรีบปิดงาน</li><li>ทีมงานบางกลุ่ม สร้างผลลัพธ์ที่ดี 80% บางกลุ่มสร้างปัญหา 80% – หาให้เจอ แล้วเข้าไปแก้หรือสนับสนุน</li><li>ฯลฯ</li></ul><p>แต่ปัจจุบันเทคโนโลยีและโซเชียลได้ทำให้อัตราส่วนนี้ทวีคูณขึ้น บางอย่างแทนที่จะเป็น 80/20 อาจเป็น 90/10 หรือ 99/1 ดังนั้น สาเหตุบางเรื่องเพียงเล็กน้อย ก็อาจกระทบถึงความเป็นไปขององค์กรได้เลย</p><h2 id=\"9-%E0%B9%80%E0%B8%A1%E0%B8%B7%E0%B9%88%E0%B8%AD%E0%B9%80%E0%B8%A3%E0%B8%B4%E0%B9%88%E0%B8%A1%E0%B8%95%E0%B9%89%E0%B8%99%E0%B8%95%E0%B9%89%E0%B8%AD%E0%B8%87%E0%B8%97%E0%B8%B3%E0%B9%84%E0%B8%94%E0%B9%89%E0%B8%97%E0%B8%B8%E0%B8%81%E0%B8%95%E0%B8%B3%E0%B9%81%E0%B8%AB%E0%B8%99%E0%B9%88%E0%B8%87-%E0%B9%80%E0%B8%A1%E0%B8%B7%E0%B9%88%E0%B8%AD%E0%B9%80%E0%B8%95%E0%B8%B4%E0%B8%9A%E0%B9%82%E0%B8%95%E0%B8%95%E0%B9%89%E0%B8%AD%E0%B8%87%E0%B8%9B%E0%B8%A5%E0%B9%88%E0%B8%AD%E0%B8%A2%E0%B9%84%E0%B8%94%E0%B9%89%E0%B8%97%E0%B8%B8%E0%B8%81%E0%B8%95%E0%B8%B3%E0%B9%81%E0%B8%AB%E0%B8%99%E0%B9%88%E0%B8%87\">9. เมื่อเริ่มต้นต้องทำได้ทุกตำแหน่ง, เมื่อเติบโตต้องปล่อยได้ทุกตำแหน่ง</h2><p>อันนี้ผมเองก็ยังทำไม่ได้ เพราะเป็นพวกนิยมความสมบูรณ์แบบและมักจะแก้งานเองในที่สุด แต่เพื่อนที่บริหารบริษัทใหญ่ๆ ต่างก็บอกว่า เมื่อตำแหน่งใหญ่ขึ้น ต้องมีทีมในแต่ละด้านที่ไว้ใจได้ และปล่อยให้เค้าตัดสินใจเอง ยิ่งตำแหน่งใหญ่ยิ่งต้องว่าง ว่างเพื่อจะได้มีเวลามองภาพรวมและแก้ปัญหาที่ตรงจุดที่สุด (ตามข้อ 8.)</p><h2 id=\"10-%E0%B8%8B%E0%B8%B1%E0%B8%81%E0%B8%A7%E0%B8%B1%E0%B8%99%E0%B8%AB%E0%B8%99%E0%B8%B6%E0%B9%88%E0%B8%87%E0%B9%80%E0%B8%A3%E0%B8%B2%E0%B8%81%E0%B9%87%E0%B8%95%E0%B9%89%E0%B8%AD%E0%B8%87%E0%B8%88%E0%B8%B2%E0%B8%81%E0%B8%81%E0%B8%B1%E0%B8%99-%E0%B9%81%E0%B8%95%E0%B9%88%E0%B8%81%E0%B9%87%E0%B8%AD%E0%B8%A2%E0%B9%88%E0%B8%B2%E0%B8%84%E0%B8%B4%E0%B8%94%E0%B8%A7%E0%B9%88%E0%B8%B2%E0%B8%88%E0%B8%B0%E0%B9%84%E0%B8%A1%E0%B9%88%E0%B9%84%E0%B8%94%E0%B9%89%E0%B9%80%E0%B8%88%E0%B8%AD%E0%B8%81%E0%B8%B1%E0%B8%99%E0%B8%AD%E0%B8%B5%E0%B8%81\">10. ซักวันหนึ่งเราก็ต้องจากกัน แต่ก็อย่าคิดว่าจะไม่ได้เจอกันอีก</h2><p>ตัวชี้วัดในธุรกิจนั้นมักจะมีแต่ตัวเลข หลายครั้งทำให้เราลืมความเป็นมนุษย์ไป บางครั้งการแข่งขันทำให้เราลืมว่า ชีวิตก็เป็นเหมือนความฝันตื่นหนึ่ง เราไม่สามารถพึ่งพาใครไปได้ตลอด และเราก็ไม่สามารถเป็นศัตรูกับใครไปได้ตลอด</p><ul><li>วันหนึ่งหัวหน้า ลูกค้า หรือผู้มีอำนาจ ก็จะต้องเปลี่ยนมือ ถ้าเราอยู่ได้เพราะคนอื่นสงสาร หรืออิงผลประโยชน์ส่วนตัว วันหน้าก็จะอยู่ไม่ได้</li><li>วันหนึ่งลูกน้องก็ต้องลาออก เปลี่ยนงาน หรือไปสร้างกิจการของตนเอง</li><li>หากร่ำรวยเพราะเอาเปรียบกัน โกงกัน แล้ววันหน้าจะมองหน้ากันอย่างไร?</li><li>ฯลฯ</li></ul><p>ชีวิตเป็นดังความฝันตื่นหนึ่ง ทำดีต่อกันเท่าที่ยังมีเวลา แข่งขันอย่างยุติธรรมด้วยความสามารถ</p><p>หวังว่าผู้อ่านจะได้สร้างกิจการยิ่งใหญ่ตามที่ปรารถนาครับ</p><figure><img src=\"https://menn.blog/content/images/2021/03/xfor-entrepreneurs.jpg.pagespeed.ic.OoejBUyrrR.webp\" alt=\"\" loading=\"lazy\" data-pagespeed-url-hash=\"2661231972\" onload=\"pagespeed.CriticalImages.checkImageForCriticality(this);\"></figure></div></article></div>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"2f2f453dfbc61627d74d1cf2b53b571a6e30d524c2127239348dcaffff7c95c8","category":"Thai"}