{"title":"ครบรอบ 15 ปี Amazon S3 โปรโตคอลสตอเรจเปลี่ยนโลกในยุคคลาวด์","link":"https://www.blognone.com/node/121692","date":1615818856000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/aws_0.png?itok=H56byXKp\"></p><div itemprop=\"description\"><p>Jeff Bar จาก AWS เขียนบล็อคครบรอบ 15 ปีบริการ Amazon S3 บริการออปเจกต์สตอเรจที่กลายเป็นมาตรฐานของระบบสตอเรจในยุคคลาวด์ S3 นับเป็นเป็นจุดเริ่มต้นของการให้บริการคลาวด์แบบโครงสร้างพื้นฐาน (Infrastructure as a Service - IaaS) ของ AWS จนกระทั่งทุกวันนี้มีออปเจกต์บน S3 มากกว่า 100 ล้านล้านออปเจกต์แล้ว</p><p>บริการ AWS เปิดตัวมาตั้งแต่ปี 2002 แต่ก่อนหน้านั้น<a href=\"https://archive.is/dx9Qj\">ให้บริการ API สำหรับเชื่อมต่อกับ Amazon.com เป็นหลัก</a> ในเดือนมีนาคม 2006 ทาง Amazon จึง<a href=\"https://aws.amazon.com/blogs/aws/amazon_s3/\">เปิดบริการ Amazon S3</a> ที่คิดค่าบริการตามจริง ค่าเก็บข้อมูลกิกะไบต์ละ 0.15 ดอลลาร์ต่อเดือน (ประมาณ 4.6 บาทต่อเดือน) ขณะที่ค่าส่งข้อมูลเข้าและออกคิดเท่ากันที่ 0.20 ดอลลาร์ต่อกิกะไบต์ ทุกวันนี้ราคา S3 ปรับลดลงไปมากจนเหลือเพียง 0.025 ดอลลาร์ต่อเดือน (ราคาสิงคโปร์) และค่าส่งข้อมูลเข้าไปยังคลาวด์ก็ฟรีแล้ว</p><p>ในตอนเริ่มต้น Amazon S3 เป็นโปรโตคอลใหม่ที่ภายหลังผู้ให้บริการทุกรายพยายามทำบริการด้วย API เดียวกันทั้งหมด ทุก บริการคลาวด์บางราย เช่น <a href=\"https://www.backblaze.com/b2/cloud-storage.html\">Backblaze B2</a> สร้างบริการโดยใช้ API จาก S3 เพียงอย่างเดียว หรือแม้แต่ออราเคิล (ผู้ฟ้องกูเกิลฐานใช้ Java API บนแอนดรอยด์) ก็<a href=\"https://docs.oracle.com/en-us/iaas/Content/Object/Tasks/s3compatibleapi.htm\">สร้างบริการคลาวด์โดยใช้ API ของ S3 เช่นกัน</a> ความเป็นมาตรฐานเช่นนี้ทำให้ซอฟต์แวร์สำรองข้อมูล, ระบบสตอเรจต่างๆ สามารถเชื่อมต่อกับคลาวด์หรือสตอเรจข้ามแบรนด์ได้อย่างอิสระ</p><p>ทาง AWS ฉลองการเปิดตัวครบรอบ 15 ปีนี้โดยเผยแพร่<a href=\"https://aws.amazon.com/s3/storage-launches-infographic/\">ภาพอินโฟกราฟิกแสดงประวัติการพัฒนาบริการ S3</a></p><p>ที่มา - <a href=\"https://aws.amazon.com/blogs/aws/amazon-s3s-15th-birthday-it-is-still-day-1-after-5475-days-100-trillion-objects/\">Amazon Blog</a></p><p><img alt=\"No Description\" src=\"https://www.blognone.com/sites/default/files/externals/22bd63238da2413fe06518c6168f05bd.jpg\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"79ebc6d814c1d5b2d647e27f43cdbd9105caba1887836a77f95b0a34fd750fc3","category":"Thai"}