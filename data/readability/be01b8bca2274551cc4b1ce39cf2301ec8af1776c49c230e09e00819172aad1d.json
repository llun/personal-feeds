{"title":"อินเทลประกาศสร้างโรงงานใหม่ 2 แห่ง, ปรับโมเดลธุรกิจ เปิดรับจ้างผลิตชิปจากคนนอก","link":"https://www.blognone.com/node/121850","date":1616555952000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/intel-08-removebg-preview%20%281%29.png?itok=U63X9ojh\"></p><div itemprop=\"description\"><p><a href=\"https://www.blognone.com/node/120585\">Pat Gelsinger ซีอีโอใหม่ของอินเทล</a> ออกมาแถลงทิศทางธุรกิจเป็นครั้งแรกหลังรับตำแหน่ง โดยใช้แนวคิดว่า \"IDM 2.0\" ปรับโมเดลใหม่เรื่องการผลิตชิปของอินเทล เตรียมเปิดรับงานจากลูกค้าภายนอกบริษัท (อ่านเรื่อง IDM ในบทความ <a href=\"https://www.blognone.com/node/121178\">เกิดอะไรขึ้นที่อินเทล ตอนที่ 2: ทำไมอินเทลไป 10 นาโนเมตรยาก แต่ TSMC ทำได้</a>)</p><p>แผนการ IDM 2.0 ประกอบด้วย 3 ส่วนคือ</p><ol><li>อินเทลจะยังใช้โรงงานของตัวเองเป็นหลัก</li><li>แต่ก็จะขยายไปใช้โรงงานข้างนอกด้วย ที่ระบุชื่อคือ TSMC, Samsung, GlobalFoundries, UMC ทุกวันนี้อินเทลใช้โรงงานข้างนอกผลิตชิปสื่อสารและจีพียูอยู่แล้ว ส่วนซีพียูน่าจะเริ่มเห็นในปี 2023 เป็นต้นไป</li><li>ตั้งหน่วยธุรกิจใหม่ Intel Foundry Services (IFS) รับงานผลิตชิปจากลูกค้าภายนอก ทั้ง x86, ARM, RISC-V</li></ol><p><img alt=\"No Description\" src=\"https://www.blognone.com/sites/default/files/externals/92e56ba9b2db08757011056749e2ac9a.jpg\"></p><p>Gelsinger บอกว่าจุดเด่นของโรงงานอินเทล มีทั้งเรื่องกระบวนการผลิตที่ก้าวหน้า (7 นาโนเมตรกำลังจะมา), ระบบแพ็กเกจชิปที่เหนือกว่าคู่แข่ง และแผนการตั้งโรงงานเพิ่มในสหรัฐ-ยุโรป เพื่อปรับบาลานซ์ที่โรงงานผลิตชิป 80% อยู่ในเอเชีย แถมยังตอบโจทย์เรื่องความมั่นคงตามนโยบายรัฐบาลชาติตะวันตกด้วย</p><p><img alt=\"No Description\" src=\"https://www.blognone.com/sites/default/files/externals/4420e6735f6376df393717c7e7713e19.jpg\"></p><p>บริษัทที่ระบุชื่อแล้วว่าจะมาเป็นลูกค้าของโรงงานอินเทล มีตั้งแต่ Google, Microsoft, Amazon, IBM, Qualcomm, Cisco, Ericsson, imec</p><p><img alt=\"No Description\" src=\"https://www.blognone.com/sites/default/files/externals/49183274a5d215a6dbf6125ccdcadac2.jpg\"></p><p>อินเทลยังประกาศลงทุนอีก 2 หมื่นล้านดอลลาร์ ตั้งโรงงานใหม่อีก 2 โรงในแอริโซนา (โรงงานแห่งล่าสุดคือ Fab 42 ในแอริโซนา เพิ่งเปิดในปี 2020) และมีแผนจะประกาศโรงงานแห่งใหม่ๆ ในสหรัฐและยุโรปเพิ่มอีก</p><p><img alt=\"No Description\" src=\"https://www.blognone.com/sites/default/files/externals/1cc2f4b43d99c77337c12af665e95df1.jpg\"></p><p>ที่มา - <a href=\"https://newsroom.intel.com/news-releases/idm-manufacturing-innovation-product-leadership/#gs.wfidmk\">Intel</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"be01b8bca2274551cc4b1ce39cf2301ec8af1776c49c230e09e00819172aad1d","category":"Thai"}