{"title":"สรุปรีวิว Asus ROG Phone 5 มือถือเกมมิ่งที่แรงทุกด้าน แต่จุดด้อยที่กล้อง กับราคาที่ไม่เป็นมิตร","link":"https://www.blognone.com/node/121644","date":1615458435000,"content":"<div id=\"readability-page-1\" class=\"page\"><div itemprop=\"description\"><p>หลัง Asus ROG Phone 5 มือถือเกมมิ่งจาก Asus รุ่นล่าสุด เปิดตัวไปเมื่อวาน มีสามรุ่นคือรุ่น ธรรมดา, Pro และ Ultimate ซึ่งต่างกันที่แรม ความจุหน่วยความจำภายใน และของแถมในกล่อง</p><p>วันนี้เริ่มมีรีวิวจากสื่อต่างๆ ออกมาแล้ว โดยทุกเจ้าพูดถึงสเปกเครื่องที่จัดเต็ม เหมาะสำหรับการเล่นเกมบนจอ 144Hz แต่ข้อด้อยน่าจะเป็นน้ำหนัก กล้อง และราคาที่แรงพอๆ กับสเปกเครื่อง</p><p><img alt=\"No Description\" src=\"https://www.blognone.com/sites/default/files/externals/2e39a3cbec50eff21d5b7bb4ca7f5dd9.jpg\"></p><p>Asus ROG Phone 5 มาพร้อมหน้าจอ AMOLED 6.78 นิ้ว ความละเอียด 1080p รีเฟรชเรต 144Hz ครอบด้วย Gorilla Glass Victus ลำโพงคู่หน้าพร้อม DAC ใช้ชิป Snapdragon 888 จีพียู Adreno 660 รุ่นธรรมดามีแรม 8GB, 12GB, 16GB รุ่นโปรแรม 16GB และ 18GB ในรุ่น Ultimate</p><p><img alt=\"No Description\" src=\"https://www.blognone.com/sites/default/files/externals/7a10b185290a843b6a17e8353249b359.jpg\"></p><p>หน่วยความจำภายในเป็นแบบ UFS 3.1 ความจุ 126GB, 256GB และ 512GB ในรุ่น Pro และ Ultimate แบตเตอรี่ 6,000 mAh ชาร์จเร็ว 65W และแถมพัดลมระบายความร้อน Aeroactive Cooler 5 มาในกล่อง</p><p>กล้องหลังหลัก 64MP กล้องอัลตร้าไวด์ 13MP กล้องมาโคร 2MP กล้องหน้า 24MP รัน Android 11 มีรูหูฟัง แต่ไม่กันน้ำ และไม่รองรับชาร์จไร้สาย</p><p><img alt=\"No Description\" src=\"https://www.blognone.com/sites/default/files/externals/ee2ea9591a58ce7892584edbb3de25f8.jpg\"></p><p>ในด้านรีวิว Android Police ชื่นชมว่า ROG Phone 5 น่าจะเป็นสมาร์ทโฟนเกมมิ่งที่เหมาะจะเล่นเกมบนจอให้ได้เฟรมเรต 144 เฟรมมากที่สุดแล้ว รวมถึงลำโพงคู่ที่ให้เสียงกระหึ่มก็คุณภาพดี และแบตเตอรี่ 6,000 mAh กับที่ชาร์จ 65W ก็ทำให้เล่นเกมได้ยาวๆ จนลืมชาร์จกันไปเลย</p><p><img alt=\"No Description\" src=\"https://www.blognone.com/sites/default/files/externals/5774206f99734828326d88063fe87f47.jpg\"></p><p>แต่ก็พูดถึงข้อเสียคือราคาของรุ่น 12GB + 256GB ที่สูงถึง 1,188 ดอลลาร์ หรือราว 36,500 บาท ไม่รองรับชาร์จไร้สาย ไม่กันน้ำ กล้องที่คุณภาพด้อยกว่ามือถือแบรนด์อื่น น้ำหนักที่แทบจะถ่วงจนกางเกงเอียงไปข้างหนึ่ง และการอัพเดตของ Asus ที่มีประวัติไม่ค่อยดีนัก</p><p>Tech Radar ชื่นชมว่า ROG Phone 5 เป็นมือถือเกมมิ่งที่ดีที่สุดในตอนนี้ แถมยังเหมาะกับการดูคอนเทนต์ด้วยจอ ลำโพงคู่ด้านหน้าที่คุณภาพดี และแบตเตอรี่ความจุสูง แต่ก็พูดถึงข้อเสียเรื่องราคา กล้องที่ด้อยกว่ามือถือรุ่นอื่นๆ ในปีนี้ แล้วก็ดีไซน์ที่ดูมีความ “เกมมิ่ง” เกินไปนิด กับไฟ OLED และโลโก้ขนาดยักษ์ที่ฝาหลัง</p><p>The Verge ชื่นชมประสิทธิภาพตัวเครื่อง และการปรับแต่งที่มาพร้อมกับ ROG UI รวมทั้งชื่นชอบไฟ OLED บนฝาหลัง และลำโพงคู่หน้าที่มีประสิทธิภาพดี แต่ข้อเสียที่พูดถึง คือแรม 18GB ในรุ่น Ultimate ที่มากเกินความต้องการ และความคุ้มค่าต่อราคาที่ยากจะยอมรับ</p><p><img alt=\"No Description\" src=\"https://www.blognone.com/sites/default/files/externals/b01b43198bf0475545cfba2e3e5e5d5a.jpg\"></p><p>Asus ROG Phone 5 แต่ละรุ่น มีราคาดังนี้</p><ul><li>ROG Phone 5 รุ่น 8GB/128GB ราคา 799 ยูโร หรือราว 29,230 บาท</li><li>ROG Phone 5 รุ่น 12GB/256GB ราคา 899 ยูโร หรือราว 32,900 บาท</li><li>ROG Phone 5 รุ่น 16GB/256GB ราคา 999 ยูโร หรือราว 36,550 บาท</li><li>ROG Phone 5 Pro รุ่น 16GB/512GB ราคา 1,199 ยูโร หรือราว 43,860 บาท</li><li>ROG Phone 5 Ultimate รุ่น 18GB/512GB ราคา 1,299 ยูโร หรือราว 47,520 บาท</li></ul><p><em>คะแนนรีวิวจากสื่อต่างๆ มีดังนี้</em></p><ul><li><a href=\"https://www.androidpolice.com/2021/03/10/asus-rog-phone-5-review/\">Android Police</a> - 7/10</li><li><a href=\"https://www.techradar.com/reviews/asus-rog-phone-5\">TechRadar</a> 4/5</li><li><a href=\"https://www.xda-developers.com/asus-rog-phone-5-review/\">XDA Developers</a> - N/A</li><li><a href=\"https://www.theverge.com/22321496/asus-rog-phone-5-ultimate-review-gaming-phone-snapdragon-888-ram-specs-features\">The Verge</a> - 7/10</li><li><a href=\"https://www.cnet.com/news/asus-rog-phone-5-review-the-most-powerful-android-phone-we-tested/\">CNET</a> - N/A</li></ul></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"913355d55f3fdb263ef8799c02dfb7e83abd9bdd0b9595aadb356c22a2795bed","category":"Thai"}