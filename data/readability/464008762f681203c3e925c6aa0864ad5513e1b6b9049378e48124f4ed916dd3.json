{"title":"Genshin Impact ยันไม่ได้โดนเจาะ ผู้เล่นโดนแฮ็กเพราะ phishing กำลังเพิ่มระบบความปลอดภัย","link":"https://www.blognone.com/node/121699","date":1615863933000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/GIEN_1587984203_6764.png?itok=ukplueyi\"></p><div itemprop=\"description\"><p>ช่วงที่ผ่านมา มีผู้เล่น Genshin Impact ถูกแฮ็กบัญชีหลายราย และทีมงาน miHoYo ก็ไม่สามารถช่วยกู้คืนบัญชีให้ได้ในหลายๆ ครั้ง ทำให้ผู้เล่นร้องขอระบบ 2FA หรือการยืนยันตัวตนแบบสองขั้นตอน เช่นต้องใส่รหัสที่ได้รับผ่านข้อความ อีเมล หรือ Google Authenticator ก่อนจะล็อกอิน แต่ทีมงานก็ยังไม่ได้ใส่เข้ามาสักที</p><p>ล่าสุดมีผู้ใช้บน Reddit ชื่อ uijbg <a href=\"https://www.reddit.com/r/GenshinHacked/comments/m5fnco/dont_know_if_anyone_see_this_yet_saw_this_from/\">โพสต์ภาพข้อความอธิบายเป็นภาษาจีนจากทีมงาน miHoYo</a> ซึ่งบอกว่าเอามาจากกรุ๊ป Genshin Impact Thailand Official ที่เอามาจาก Genshin Global Group อีกที</p><p>คำแปลข้อความที่แนบมาด้วย บอกว่าทีมงานกำลังพูดคุยเกี่ยวกับการเพิ่มระบบความปลอดภัยของฐานข้อมูลอยู่ พร้อมยืนยันว่าตอนนี้ฐานข้อมูลของบริษัทมีความปลอดภัยหลายชั้น และไม่ได้โดนเจาะแต่อย่างใด ผู้เล่นที่โดนแฮ็กส่วนใหญ่เกิดจากการใส่ข้อมูลในหน้าเว็บปลอมมากกว่า (โดน phishing) แต่ทีมงานก็กำลังเตรียมเพิ่มระบบความปลอดภัยให้บัญชีผู้เล่นอยู่ และให้รออัพเดตต่อไป</p><p>ระบบความปลอดภัยของบัญชีผู้เล่นที่ miHoYo พูดถึง น่าจะเป็น 2FA ที่ผู้เล่นต่างรอคอย แต่ทั้งนี้ทีมงานก็ไม่ได้มีกำหนดระยะเวลาที่ชัดเจนว่าจะมาเมื่อไร แต่ก็ถ้ามาก็น่าจะแก้ปัญหาด้านการถูก phishing ได้ในระดับหนึ่ง เพราะแม้แฮ็กเกอร์จะได้บัญชีไป แต่ก็จะไม่สามารถล็อกอินได้</p><p>Genshin Impact เตรียมอัพเดตเป็นเวอร์ชั่น 1.4 ในวันที่ 17 มีนาคมนี้ มาพร้อมงานเทศกาลของเมือง Mondstatd กับเทศกาล Windblume และเพิ่มตัวละคร 4 ดาว Rosaria ที่ใช้อาวุธเป็นหอก และมีธาตุน้ำแข็ง นอกจากนี้ Venti ตัวละครนักกวีแห่งสายลมที่ผู้เล่นหลายคนชื่นชอบ และไม่สามารถสุ่มได้มาสักพัก ก็จะกลับมาอยู่ให้สุ่มกันอีกครั้ง</p><p>ที่มา - <a href=\"https://www.reddit.com/r/GenshinHacked/comments/m5fnco/dont_know_if_anyone_see_this_yet_saw_this_from/\">Reddit:/u/uijbg</a>, <a href=\"https://www.dualshockers.com/genshin-impact-account-hacks-mihoyo-gives-statement-about-data-leak-will-improve-security/\">DualShockers</a></p><p><img src=\"https://www.blognone.com/sites/default/files/externals/e6698874dbb87c627cd4de6e50c5264d.jpg\" alt=\"\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"464008762f681203c3e925c6aa0864ad5513e1b6b9049378e48124f4ed916dd3","category":"Thai"}