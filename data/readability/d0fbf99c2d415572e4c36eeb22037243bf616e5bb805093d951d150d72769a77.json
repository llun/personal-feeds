{"title":"RIAA ออกรายงานอุตสาหกรรมเพลงสหรัฐฯ ปี 2020: สตรีมมิ่งครองรายได้ 83%, ไวนิลแซงซีดี","link":"https://www.blognone.com/node/121430","date":1614404470000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/music.png?itok=7nw59rZc\"></p><div itemprop=\"description\"><p>สมาคมอุตสาหกรรมเพลงของอเมริกาหรือ RIAA ออกรายงานอุตสาหกรรมเพลงในสหรัฐฯ ประจำปี 2020 อย่างเป็นทางการ โดยพบว่ารายได้จากเพลงในอุตสาหกรรมเติบโตขึ้น 9.2% อยู่ที่ 1.22 หมื่นล้านดอลลาร์ ซึ่งจุดที่น่าสนใจคือรายได้ปีที่แล้วเติบโตมีผลมาจากบริการสตรีมมิ่งค่อนข้างสูง</p><p>ในรายงานระบุว่า สตรีมมิ่งมีรายได้ 1.01 หมื่นล้านดอลลาร์ในปีที่แล้ว โตขึ้น 13.4% โดยกลุ่มสตรีมมิ่งนี้นับรวมทั้งบริการเสียเงินอย่าง Spotify, Apple Music และ Amazon Music Unlimited, บริการแบบออนดีมานด์มีโฆษณา เช่น YouTube, Vevo, Spotify แบบฟรี และวิทยุดิจิทัลอย่าง Pandora, SiriusXM</p><p>ส่วนถัดมาคือยอดดาวน์โหลดผ่านช่องทางดิจิทัล ส่วนนี้มีรายได้รวม 674 ล้านดอลลาร์ในปีที่ผ่านมา ลดลง 18% ในขณะที่ยอดขายสินค้าประเภท physical ยังคงมียอดขายทรงตัวที่ 1.1 พันล้านดอลลาร์ ลดลง 0.5% แยกเป็นยอดขายไวนิลอยู่ที่ 626 ล้านดอลลาร์ โตขึ้น 28.7% เมื่อเทียบกับปีที่แล้ว ส่วนซีดีอยู่ที่ 483 ล้านดอลลาร์ ลดลง 23% ถือเป็นครั้งแรกนับจากปี 1986 หรือในรอบ 30 กว่าปีที่ยอดขายไวนิลสามารถแซงซีดีได้</p><p>ในรายงานของ RIAA ระบุว่า ผลกระทบจาก COVID-19 นั้นส่งผลกระทบต่อร้านค้าปลีกที่ทำให้บางร้านต้องปิด รวมถึงต้องยกเลิกงานคอนเสิร์ตหลายงาน จึงส่งผลกระทบโดยตรงต่อซีดี รวมถึงหลายบริษัทเริ่มปรับลดงบประมาณด้านการโฆษณา จึงทำให้บริการสตรีมมิ่งที่พึ่งรายได้จากโฆษณาเติบโตน้อยลงอย่างเห็นได้ชัดเมื่อเทียบกับปีก่อนหน้า</p><p>หากคำนวณแล้ว สัดส่วนของรายได้บริการสตรีมมิ่งรวมแล้วคิดเป็น 83% ของรายได้อุตสาหกรรมเพลงทั้งหมด ตามมาด้วยยอดขาย physical ที่ 9% และยอดดาวน์โหลดผ่านช่องทางดิจิทัลที่ 6%</p><p>ที่มา - <a href=\"https://www.riaa.com/wp-content/uploads/2021/02/2020-Year-End-Music-Industry-Revenue-Report.pdf\">RIAA</a>, <a href=\"https://www.engadget.com/riaa-music-revenue-report-2020-204907874.html\">Engadget</a></p><p><img alt=\"No Description\" src=\"https://www.blognone.com/sites/default/files/externals/9c08207a83cf1f72901271c6fe112823.jpg\"><br>ภาพจาก <a href=\"https://www.shutterstock.com/th/image-photo/front-view-fashion-girl-listening-music-524199034?src=qyBgnVAvLC9WRt1txksZnQ-1-20\">Shutterstock โดย Antonio Guillem</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d0fbf99c2d415572e4c36eeb22037243bf616e5bb805093d951d150d72769a77","category":"Thai"}