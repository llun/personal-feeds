{"title":"NVIDIA  ออกชิป CMP สำหรับขุดเงินคริปโตโดยเฉพาะ พร้อมลดพลังแฮช GeForce RTX 3060 แก้ขาดตลาด","link":"https://www.blognone.com/node/121269","date":1613666928000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/Nvidia_logo.png?itok=9leOFdRX\"></p><div itemprop=\"description\"><p>NVIDIA ประกาศออกชิปตระกูล CMP (Cryptocurrency Mining Processor) สำหรับขุดเงินคริปโต วัดพลังประมวลผลด้วยอัตราการแฮชโดยตรง ตัวชิปไม่สามารถประมวลผลกราฟิกเต็มรูปแบบได้ แต่ออกแบบให้ระบายความร้อนได้ดีเป็นพิเศษ และใส่การ์ด CMP ได้จำนวนมากในแต่ละเครื่อง</p><p>ชิปชุดแรกที่ในตระกูล CMP ที่ประกาศออกมามี 4 รุ่น ได้แก่ 30HX พลัง 26MH/s, 40HX พลัง 36MH/s, 50HX พลัง 45MH/s, และ 90HX พลัง 86MH/s โดยวัดพลังประมวลผลด้วยการแฮช Ethereum ชิปขายผ่านผู้ผลิตการ์ด ได้แก่ ASUS, Colorful, EVGA, Gigabyte, MSI, Palit, และ PC Partner</p><p>เริ่มวางจำหน่ายภายในเดือนมีนาคมนี้ ยังไม่ระบุราคา แต่ทุกวันนี้การ์ด NVIDIA GeForce RTX 3060 Ti <a href=\"https://www.reddit.com/r/EtherMining/comments/k6mvju/msi_rtx_3060_ti_ventus_2x_oc_mining_eth_hashrate/\">สามารถโอเวอร์คล็อกกันขึ้นไปถึงระดับ 60MH/s</a> ได้ทำให้น่าสงสัยว่ากลุ่มทำธุรกิจเหมืองเงินคริปโตจะหันไปใช้การ์ด CMP จริงหรือไม่</p><p>อีกทางหนึ่งทาง NVIDIA ประกาศจะอัพเดตไดร์เวอร์ของ RTX 3060 ให้ตรวจจับว่ามีการขุดเงินคริปโตอยู่หรือไม่ และหากพบว่ากำลังขุดอยู่ ไดร์เวอร์จะลดพลังการขุดลงครึ่งหนึ่ง</p><p>แนวทางนี้ทั้งสองทางทำให้เข้าใจได้ว่า NVIDIA กำลังพยายามลดความไม่พอใจของเหล่าเกมเมอร์ที่หาซื้อการ์ด RTX 3000 ไม่ได้ โดยบริษัทย้ำว่าชิป CMP จะไม่ไปเบียดเบียนกำลังผลิตของชิป RTX อย่างไรก็ดีการ์ด RTX 3060 ก็ดูคุ้มราคาอยู่ และการลดพลังแฮชด้วยไดร์เวอร์ก็ไม่น่าช่วยอะไรนัก นอกจาก NVIDIA จะปิดกั้นไม่ให้การ์ดรุ่นต่อไปทำงานกับไดร์เวอร์เก่าอีกต่อไป</p><p>ที่มา - <a href=\"https://blogs.nvidia.com/blog/2021/02/18/geforce-cmp/\">NVIDIA</a></p><p><img alt=\"No Description\" src=\"https://www.blognone.com/sites/default/files/externals/697b19091d7e17894623547d23951de8.jpg\"></p><p>ภาพชิป CMP จาก NVIDIA รูปร่างคล้าย <a href=\"https://www.nvidia.com/en-us/data-center/a100/\">NVIDIA A100</a> สำหรับเซิร์ฟเวอร์</p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7f50571ce149869639b99c5345208df1c639ab7425bf92f09e60166138fa970","category":"Thai"}