{"title":"Coinbase ยื่นเอกสารเตรียมเข้าตลาดหลักทรัพย์แบบ Direct Listing ในปีนี้","link":"https://www.blognone.com/node/121415","date":1614334668000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/coinbase.png?itok=nLh2IvIo\"></p><div itemprop=\"description\"><p>Coinbase แพลตฟอร์มแลกเปลี่ยนสกุลเงินคริปโตชื่อดังของสหรัฐฯ ยื่นเอกสาร S-1 ต่อกลต. สหรัฐฯ แล้ว เพื่อเตรียมเข้าสู่ตลาดหุ้นเร็ว ๆ นี้</p><p>Coinbase เป็นสตาร์ทอัพทำแพลตฟอร์มสำหรับแลกเปลี่ยนสกุลเงินคริปโต รายได้หลักจะมาจากการทำธุรกรรมซื้อขายแลกเปลี่ยนคริปโต ซึ่งเป็นหนึ่งในบริษัทที่เติบโตเร็วมากในช่วงปีที่ผ่านมาเนื่องจากสกุลเงินคริปโตมียอดซื้อขายแลกเปลี่ยนและทำธุรกรรมสูงขึ้นมาก</p><p>สำหรับงบการเงินของ Coinbase บริษัทเติบโตไวมากในช่วงปีที่ผ่านมา โดยในปี 2019 ทางบริษัทมีรายได้ 533.7 ล้านดอลลาร์ มีผลประกอบการขาดทุน 30.4 ล้านดอลลาร์ แต่ในปี 2020 มีรายได้ 1.28 พันล้านดอลลาร์ และมีผลประกอบการกำไรถึง 127.5 ล้านดอลลาร์ เท่ากับว่าบริษัทเติบโตถึง 139% ในปีที่แล้ว แต่ผลประกอบการของบริษัทก็ค่อนข้างแกว่งมาก โดยในปีที่ผ่านมา Coinbase มีผลประกอบแต่ละไตรมาสอยู่ที่ 190.6, 186.4, 315.4 และ 585.1 ล้านดอลลาร์ตามลำดับ และมีกระแสเงินสดจากการดำเนินงานในปี 2019 ที่เป็นลบก็สามารถพลิกกลับมาเป็นบวกได้ในปีที่แล้ว</p><p>การเข้าตลาดหุ้นของ Coinbase จะเป็นการเข้าตลาดแบบ Direct Listing คือไม่มีการออกหุ้นเพิ่มทุนหรือไอพีโอเพื่อเสนอขายต่อสาธารณะ วิธีเข้าตลาดหุ้นลักษณะนี้คือเป็นการเพิ่มสภาพคล่องให้ผู้ถือหุ้นเดิมสามารถขายหุ้นออกมาได้ง่ายขึ้น โดยบริษัทที่เคยเพิ่มทุนลักษณะนี้มี <a href=\"https://www.blognone.com/node/110450\">Slack</a> และ <a href=\"https://www.blognone.com/node/100234\">Spotify</a> ซึ่งหุ้นสามัญของ Coinbase จะใช้สัญลักษณ์การซื้อขายว่า COIN ลิสต์ในตลาดหลักทรัพย์ Nasdaq โดยทางบริษัทคาดว่าจะเริ่มนำหุ้นเข้าตลาดได้ในปีนี้</p><p>ที่มา - <a href=\"https://techcrunch.com/2021/02/25/coinbase-files-to-go-public-in-a-key-listing-for-the-cryptocurrency-category/\">TechCrunch</a>, <a href=\"https://www.sec.gov/Archives/edgar/data/1679788/000162828021003168/coinbaseglobalincs-1.htm\">SEC</a></p><p><img alt=\"No Description\" src=\"https://www.blognone.com/sites/default/files/externals/b1cf1113ba06430d15b424a6f5993f81.jpg\"><br>ภาพจากเอกสาร S-1 จากเว็บไซต์ <a href=\"https://www.sec.gov/Archives/edgar/data/1679788/000162828021003168/coinbaseglobalincs-1.htm\">SEC</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"022bafbc56d3a2f544df56ee498bc1f2d918cb548d557fe3d3dfc2a5e9da49b8","category":"Thai"}