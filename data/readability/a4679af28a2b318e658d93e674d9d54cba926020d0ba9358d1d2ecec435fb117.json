{"title":"เปิดตัว Wikimedia Enterprise บริการ API แบบจ่ายเงิน ให้ลูกค้าองค์กรดูดข้อมูลเยอะๆ แบบเรียลไทม์","link":"https://www.blognone.com/node/121739","date":1615992953000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><div itemprop=\"description\"><p>Wikimedia Foundation หน่วยงานแม่ของ Wikipedia และโครงการอื่นๆ ในเครือ เปิดตัว <strong>Wikimedia Enterprise</strong> เป็นบริการ API เพื่อเข้าถึงข้อมูลของโครงการในสังกัด <strong>แบบคิดเงิน</strong> สำหรับกลุ่มลูกค้าองค์กร</p><p>ตัวโครงการของ Wikimedia ทั้งหมดจะยังเป็นเนื้อหาฟรีเช่นเดิม แต่สำหรับองค์กรที่อยากดึงข้อมูลจำนวนมากแบบเรียลไทม์ (bulk and realtime) ต้องมาจ่ายเงินเพื่อใช้ API ตัวนี้แทน (ตอนนี้ยังไม่เสร็จ ยังไม่มีราคา คาดว่าจะออกเวอร์ชันแรกในเดือนพฤษภาคม-มิถุนายน 2021)</p><p>Wikimedia Foundation บอกว่าต้องการแก้ปัญหาการดูดข้อมูลจากหน้าเว็บ (site-scraping) เป็นจำนวนมากๆ และบ่อยๆ โดยที่องค์กรไม่เสียเงินเลย (เช่น กรณีของกูเกิลหรือบริษัทไอทียักษ์ใหญ่รายอื่น) และต้องหารายได้กลับมาสนับสนุนโครงการ นอกเหนือจากการรับบริจาคตามปกติ</p><p>การออก API แบบเสียเงินมุ่งเป้าที่การใช้งานแบบดูดข้อมูลมากๆ และบ่อยๆ (bulk and realtime) เท่านั้น หากต้องการดูดข้อมูลมากๆ แต่ไม่บ่อย ยังสามารถใช้ได้ฟรีจากหน้า <a href=\"https://dumps.wikimedia.org/\">Dumps</a> ที่มีอยู่แล้วในปัจจุบัน ส่วนการดูดข้อมูลไม่มากแต่บ่อยๆ ก็สามารถทำได้ฟรี หากเป็นนักวิจัยหรือการใช้งานที่ไม่ใช่เชิงพาณิชย์ แต่ต้องส่งคำขอเป็นกรณีไป</p><p><img alt=\"No Description\" src=\"https://www.blognone.com/sites/default/files/externals/020af150f312a1bbfbcb27431a37f63e.png\"></p><p>ตัวอย่างหน้าตาของ Wikimedia Enterprise รุ่นอัลฟ่า (ยังใช้โค้ดเนมว่า Okapi อยู่)</p><p>ที่มา - <a href=\"https://meta.wikimedia.org/wiki/Wikimedia_Enterprise\">Wikimedia</a>, <a href=\"https://www.wired.com/story/wikipedia-finally-asking-big-tech-to-pay-up/\">Wired</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a4679af28a2b318e658d93e674d9d54cba926020d0ba9358d1d2ecec435fb117","category":"Thai"}