{"title":"Azure App Service รองรับการสร้าง SSL Certificate ฟรี แบบใช้ apex domain แล้ว","link":"https://www.blognone.com/node/121646","date":1615465228000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/azure_0.png?itok=f_n5WQ-G\"></p><div itemprop=\"description\"><p>Azure App Service เป็นบริการคลาวด์แบบ PaaS ของไมโครซอฟท์ที่ผู้ใช้สามารถโฮสต์เว็บไซต์ทั้งแบบโค้ดและคอนเทนเนอร์ได้อย่างรวดเร็วและสะดวกมาก เรียกว่าเป็นบริการยอดนิยมอันดับต้นๆ ของ Azure เลยก็ว่าได้</p><p>เมื่อปลายปี 2019 ไมโครซอฟท์ได้เปิดตัวฟีเจอร์ <a href=\"https://azure.microsoft.com/en-us/updates/secure-your-custom-domains-at-no-cost-with-app-service-managed-certificates-preview/\">App Service Managed Certificate</a> เพื่อให้ผู้ใช้สร้างใบรับรองการเข้ารหัสเว็บ (SSL certificate) สำหรับเว็บไซต์ของตนได้ฟรี พร้อมต่ออายุใบรับรองอัตโนมัติ อย่างไรก็ตาม บริการนี้รองรับเฉพาะชื่อโดเมนแบบมีโดเมนย่อย (subdomain) เท่านั้น เช่น www.example.com หรือ news.example.com ไม่รองรับ apex domain/naked domain อย่าง example.com (ชื่อโดเมนเดี่ยวๆ ไม่มีอะไรนำหน้า)</p><p><img alt=\"No Description\" src=\"https://www.blognone.com/sites/default/files/externals/f43cd5c06cbb1600a2623a0adff3a0b6.jpeg\"><em>ภาพโดยไมโครซอฟท์</em></p><p>ข้อจำกัดดังกล่าวสร้างความผิดหวังให้ลูกค้ากลุ่มที่ใช้ชื่อโดเมนแบบไม่มี www นำหน้า เพราะใช้ฟีเจอร์นี้ไม่ได้และต้องเสียเงินซื้อใบรับรองต่อไป (หรือใช้ Let's Encrypt) ทำให้มี<a href=\"https://feedback.azure.com/forums/169385-web-apps/suggestions/38981932-add-naked-domain-support-to-app-service-managed-ce\">คนจำนวนมากเรียกร้อง</a>ให้ App Service Managed Certificate รองรับ apex domain</p><p>ล่าสุด หลังผ่านมา 1 ปี 4 เดือน ไมโครซอฟท์ได้ประกาศว่า App Service Managed Certificate รองรับการสร้างใบรับรองแบบ apex domain แล้วตั้งแต่ตอนนี้เป็นต้นไป ทั้งนี้ ยังไม่สามารถสร้างใบรับรองแบบ wildcard เช่น *.example.com ได้เหมือนเดิม ผู้ใช้มีสองทางเลือกคือซื้อใบรับรองตามปกติ หรือสร้างใบรับรองสำหรับทุกโดเมนย่อยในเว็บของตน หรือวางโดเมนบนบริการอื่นอย่าง Cloudflare ที่มีใบรับรองให้ฟรีเช่นกัน</p><p>ที่มา - <a href=\"https://azure.github.io/AppService/2021/03/02/asmc-apex-domain.html\">Azure App Service Blog</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e1d5ead89c40c18358e56eaa78a5c42858a3d5d561da25d486f358e81dcb684a","category":"Thai"}