{"title":"AnTuTu แบน Realme GT สามเดือน เพราะปรับแต่งคะแนนทดสอบ, อาจแบนถาวรถ้าไม่ชี้แจง","link":"https://www.blognone.com/node/121754","date":1616041473000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/antutu.png?itok=E-eF5m2i\"></p><div itemprop=\"description\"><p>AnTuTu แอปทดสอบประสิทธิภาพอุปกรณ์มือถือจากจีน แบนมือถือ <a href=\"https://www.blognone.com/node/121540\">Realme GT</a> จากแอปสามเดือน เนื่องจากพบว่า Realme GT อาจปรับแต่งอุปกรณ์เพื่อให้คะแนนการทดสอบบนแอป ออกมาสูงกว่าปกติ</p><p>Xu Qi Chase รองประธาน Realme เปิดตัว Realme GT พร้อมคะแนนทดสอบ AnTuTu สูงถึง 770,221 คะแนน ซึ่งสูงกว่าคะแนนเฉลี่ยของมือถือที่ใช้ Snapdragon 888 เครื่องอื่น ที่ได้ประมาณ 710,000 คะแนน และแม้แต่เครื่อง reference ของ Qualcomm เอง ยังทำได้แค่ 735,439 คะแนน</p><p>ทีมงาน AnTuTu รอจนเครื่องวางขาย แล้วซื้อรุ่น 12/256GB มาทำการทดสอบเอง พบว่าทำคะแนนได้<a href=\"https://www.163.com/dy/article/G56K9IFE0511AGMA.html\">ราวๆ 750,000 คะแนน</a>เท่านั้น</p><p>AnTuTu ยังพบการปรับแต่งที่อาจทำให้คะแนนสูงกว่าที่ควรจะเป็น เช่นการดีเลย์เธรด ในการทดสอบแบบมัลติเธรด เพื่อให้แกนซีพียูที่เร็วกว่ามีโอกาสทำงานมากที่สุด และพบการปรับแต่งภาพ JPG ในการทดสอบ ให้ประมวลผลภาพแบบบล็อกแทนแบบปกติ ทำให้ประมวลผลได้เร็วขึ้น และได้คะแนนสูงขึ้น</p><p>AnTuTu ขีดเส้นตายให้ Realme ชี้แจงกรณีนี้ และหากไม่ชี้แจง อาจแบน Realme GT ออกจากแอปแบบถาวร ทีมงานยังเตรียมอัพเดตแอปเป็นเวอร์ชั่น 9 เพื่อใส่ระบบป้องกันการโกงที่ดีกว่าเดิม ซึ่งจะหักคะแนนการทดสอบหากพบว่ามีการปรับแต่งอุปกรณ์เพื่อโกงผลคะแนนอีกด้วย</p><p>ที่มา - <a href=\"https://androidcommunity.com/realme-gt-banned-from-antutu-over-benchmark-cheating-allegations-20210317/\">Android Community</a></p><p><img src=\"https://www.blognone.com/sites/default/files/externals/ce229be68c94f22c1396e07da2ec104d.jpg\" alt=\"\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d1c86906fae2344827e853256d385723787589e089e52d09c6b0b8a62f804a9","category":"Thai"}