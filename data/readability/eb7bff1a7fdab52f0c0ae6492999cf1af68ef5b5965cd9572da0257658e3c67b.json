{"title":"วิถีของบริษัทขนาดเล็กที่ชื่อ Seed Webs","link":"https://menn.blog/seed-webs/","date":1597546800000,"content":"<div id=\"readability-page-1\" class=\"page\"><article><div><p>จริงๆ รู้สึกว่าการเขียนเรื่องการทำงาน การสร้างบริษัท ก็มักจะซ้ำๆ กับที่เคยเขียน ทั้ง <a href=\"https://menn.blog/remote-working/\" rel=\"noreferrer noopener\">ทำงานที่ไหนเมื่อไหร่ก็ได้ – เท่าที่ทำมาได้</a> / <a href=\"https://menn.blog/lessons-for-entrepreneurs/\" rel=\"noreferrer noopener\">แด่ผู้ประกอบการ • บทเรียนที่ได้รับตลอด 14 ปีที่ผ่านมา</a> / <a href=\"https://menn.blog/freelance-and-my-youth/\" rel=\"noreferrer noopener\">ฟรีแลนซ์และวัยหนุ่มที่ผ่านพ้น</a> หรือย้อนไปถึงบล็อกเก่าอย่าง <a href=\"https://imenn.com/2009/04/superior-way/\" rel=\"noreferrer noopener\">วิถีแห่งเจ้าสำนัก</a> เมื่อ 11 ปีก่อน</p><p>แต่ก็มีคนอยากให้เล่าเรื่องบริษัทอยู่ จากบริษัทซี้ด ธีมส์ ที่ตั้งเมื่อ 3-4 ปีก่อน เน้นขายกลุ่มนักพัฒนาเว็บ ตอนนี้ทีมงานเริ่มแข็งแกร่งขึ้น รับงานได้หลากหลายมากขึ้น เลยเปลี่ยนชื่อบริษัทเป็น ซี้ด เว็บส์ และปรับขอบเขตงานเป็นทั้งการขายสินค้า (Product) งบหลักพัน เช่น ธีมเวิร์ดเพรส, เว็บสำเร็จรูป / และมีบริการรับทำเว็บ (Project) งบหลักแสน ที่จะทำให้ทีมงานได้พัฒนาทักษะใหม่ๆ และสร้างองค์ความรู้กลับไปพัฒนาโปรดักท์ต่อ – ด้วยทีมขนาดเล็กที่มี 8 คนด้วยกัน</p><p>ขอบันทึก และแบ่งปันแนวทางของบริษัทเท่าที่ทำมาดังนี้</p><figure><img src=\"https://menn.blog/content/images/2021/03/xseedwebs-team-logo.jpg.pagespeed.ic.yGcHb2ocP7.webp\" alt=\"\" loading=\"lazy\" width=\"2000\" height=\"1333\" srcset=\"https://menn.blog/content/images/size/w600/2021/03/seedwebs-team-logo.jpg 600w, https://menn.blog/content/images/size/w1000/2021/03/seedwebs-team-logo.jpg 1000w, https://menn.blog/content/images/size/w1600/2021/03/seedwebs-team-logo.jpg 1600w, https://menn.blog/content/images/size/w2400/2021/03/seedwebs-team-logo.jpg 2400w\" sizes=\"(min-width: 1200px) 1200px\" data-pagespeed-url-hash=\"4047528030\" onload=\"pagespeed.CriticalImages.checkImageForCriticality(this);\"></figure><h2 id=\"1-%E0%B8%AA%E0%B8%A3%E0%B9%89%E0%B8%B2%E0%B8%87%E0%B8%87%E0%B8%B2%E0%B8%99%E0%B8%97%E0%B8%B5%E0%B9%88%E0%B8%94%E0%B8%B5%E0%B8%81%E0%B8%A7%E0%B9%88%E0%B8%B2-%E0%B8%AB%E0%B8%A3%E0%B8%B7%E0%B8%AD%E0%B8%96%E0%B8%B9%E0%B8%81%E0%B8%81%E0%B8%A7%E0%B9%88%E0%B8%B2%E0%B8%95%E0%B8%A5%E0%B8%B2%E0%B8%94\">1. สร้างงานที่ดีกว่า หรือถูกกว่าตลาด</h2><p>จุดเริ่มต้นของการแข่งขันในตลาด เราต้องสร้างงานที่ดีกว่าคนอื่น ในราคาเท่ากัน หรือ สร้างงานที่คุณภาพมาตรฐาน ในราคาที่ถูกกว่า (จริงๆ อีกทางนึงคือ ไม่ต้องถูกกว่าหรือดีกว่า แต่ต้องทำให้เร็วกว่า – ซึ่งผมไม่ค่อยแนะนำเท่าไหร่)</p><p>ซึ่งพอบริษัทเราอยู่ต่างจังหวัด ทำให้ต้นทุนถูกกว่าออฟฟิศในเมืองหลวง (เงินเดือนน้อยกว่า ค่าครองชีพน้อยกว่า มีเวลาและคุณภาพชีวิตดีกว่า) ก็น่าจะทำให้แข่งขันได้ไม่ยากนัก เพราะลูกค้าหาเราเจอจากในอินเทอร์เน็ต มากกว่าจะเจอจากในตึกสำนักงานต่างๆ</p><div><h3 id=\"%E0%B8%AA%E0%B8%B3%E0%B8%AB%E0%B8%A3%E0%B8%B1%E0%B8%9A%E0%B8%87%E0%B8%B2%E0%B8%99%E0%B9%82%E0%B8%9B%E0%B8%A3%E0%B9%80%E0%B8%88%E0%B9%87%E0%B8%84\">สำหรับงานโปรเจ็ค</h3><p>เราพยายามจะสร้างงานคุณภาพหลักล้าน ในราคาหลักแสน โดยลูกค้าต้องแลกกับการไม่มีคนคอยเข้าไปประชุม, ไปสังสรรค์เอาใจ หรือไปแก้ปัญหาการเมืองในองค์กรลูกค้าให้ ซึ่งเป็นสิ่งที่เอเจนซีที่รับงานหลักล้านมักจะต้องทำพ่วงกับตัวงานไปด้วย หรืองานหลักล้านหลายๆ งาน อาจต้องเผื่อเงินใต้โต๊ะไว้อีกต่างหาก – เมื่อเราไม่ยุ่งกับคนเหล่านั้น เราก็คิดราคาถูกกว่าได้</p><h3 id=\"%E0%B8%AA%E0%B8%B3%E0%B8%AB%E0%B8%A3%E0%B8%B1%E0%B8%9A%E0%B8%87%E0%B8%B2%E0%B8%99%E0%B9%82%E0%B8%9B%E0%B8%A3%E0%B8%94%E0%B8%B1%E0%B8%81%E0%B8%97%E0%B9%8C\">สำหรับงานโปรดักท์</h3><p>เราพยายามจะเอาองค์ความรู้ด้านบน ที่คิดราคาหลักแสน มาใส่ในธีมหรือเว็บสำเร็จรูป และขายในราคาหลักพัน แต่ลูกค้าต้องไปเรียนรู้และทำเอง โดยทีมงานของเราจะช่วยเหลือและซัพพอร์ททางอีเมลเท่านั้น</p></div><h2 id=\"2-%E0%B8%A3%E0%B8%B1%E0%B8%9A%E0%B8%87%E0%B8%B2%E0%B8%99%E0%B9%83%E0%B8%AB%E0%B9%89%E0%B8%99%E0%B9%89%E0%B8%AD%E0%B8%A2%E0%B8%81%E0%B8%A7%E0%B9%88%E0%B8%B2%E0%B8%97%E0%B8%B5%E0%B9%88%E0%B8%A5%E0%B8%B9%E0%B8%81%E0%B8%84%E0%B9%89%E0%B8%B2%E0%B8%AD%E0%B8%A2%E0%B8%B2%E0%B8%81%E0%B8%88%E0%B9%89%E0%B8%B2%E0%B8%87\">2. รับงานให้น้อยกว่าที่ลูกค้าอยากจ้าง</h2><p>เมื่อบริษัทเริ่มแข่งขันในตลาดได้ แนวทางส่วนใหญ่คือ รีบรับงานเยอะๆ รับคนเยอะๆ ขยายการผลิต แต่จำนวนมากมักจะเจอปัญหาเรื่องคุณภาพงานที่ตกลง ทีมงานประสิทธิภาพแย่ลง การเมืองในองค์กร หรือปัญหาอื่นๆ ที่บริษัทขนาดใหญ่มักหนีไม่พ้น</p><p>แต่ผมเลือกที่จะให้บริษัทคงขนาดเล็กไว้ และรับงานได้น้อยกว่าที่ลูกค้าอยากจ้าง ทำให้มีปริมาณงานมากพอจะหล่อเลี้ยงทีมได้ทั้งปี โดยไม่ต้องกังวลเรื่องการหาลูกค้า มีแค่เลือกว่าลูกค้ารายไหน งานไหน ที่สร้างประโยชน์กับโลกและเหมาะกับเรา แล้วโฟกัสที่การทำงานให้ดีที่สุด ไม่ต้องเสียเวลาขายงาน หางาน</p><p>(แต่ต้องเขียนบล็อกและทำเว็บนะ เพราะเป็นการหาลูกค้าแบบหนึ่งเช่นกัน … รวมถึงการไทร์อินบริษัทในโพสต์นี้ด้วยสินะ 555)</p><h2 id=\"3-%E0%B8%88%E0%B9%89%E0%B8%B2%E0%B8%87%E0%B9%80%E0%B8%AD%E0%B8%B2%E0%B8%97%E0%B9%8C%E0%B8%8B%E0%B8%AD%E0%B8%A3%E0%B9%8C%E0%B8%AA%E0%B8%81%E0%B9%88%E0%B8%AD%E0%B8%99%E0%B8%88%E0%B8%B0%E0%B8%A3%E0%B8%B1%E0%B8%9A%E0%B8%9E%E0%B8%99%E0%B8%B1%E0%B8%81%E0%B8%87%E0%B8%B2%E0%B8%99%E0%B8%9B%E0%B8%A3%E0%B8%B0%E0%B8%88%E0%B8%B3\">3. จ้างเอาท์ซอร์สก่อนจะรับพนักงานประจำ</h2><p>เมื่องานเยอะกว่าทีมทำเองได้หมด ผมคิดว่าขั้นต่อไปคือ ทดลองแจกงานให้เอาท์ซอร์ส (Outsource) คู่ค้า หรือฟรีแลนซ์คนอื่นๆ โดยให้ทีมงานที่ทำงานนั้นได้ ลองจ้างคนอื่นมาทำ แล้วเพิ่มทักษะตนเองให้เป็นผู้ตรวจงานและบริหารงานแทน</p><p>ซึ่งเมื่อได้ลองจ้างคนอื่น จะทำให้เค้าเห็นความสามารถและราคาของตลาด และอาจจะพบว่าส่วนใหญ่ราคาถูกกว่าเรามาก แปลว่าเรายิ่งต้องพัฒนาตัวเองให้มีทักษะที่สูงขึ้น จัดการแจกงานและตรวจงานได้ดีขึ้น ไม่งั้นก็จะกลายเป็นพ่อค้าคนกลางที่ไม่สร้างมูลค่าอะไร</p><div><h3 id=\"%E0%B8%97%E0%B8%B3%E0%B9%84%E0%B8%A1%E0%B8%84%E0%B8%99%E0%B8%AD%E0%B8%B7%E0%B9%88%E0%B8%99%E0%B8%96%E0%B8%B6%E0%B8%87%E0%B8%84%E0%B8%B4%E0%B8%94%E0%B8%A3%E0%B8%B2%E0%B8%84%E0%B8%B2%E0%B8%95%E0%B9%88%E0%B8%B3%E0%B8%81%E0%B8%A7%E0%B9%88%E0%B8%B2%E0%B9%80%E0%B8%A3%E0%B8%B2\">ทำไมคนอื่นถึงคิดราคาต่ำกว่าเรา?</h3><p>ตลาดรับทำเว็บ/ออกแบบ/เขียนโปรแกรม ก็เหมือนตลาดรับเหมาก่อสร้าง เจ้าของบ้านมักจะยังไม่ชัดเจน มีการขอแก้งาน ส่วนผู้รับเหมาส่วนใหญ่ พอเริ่มแก้เยอะก็จะทิ้งงานและไม่รับผิดชอบ เพราะเค้าได้กำไรสูงกว่าการไม่ทิ้งงาน</p><p>ทำให้ราคาตลาดมักจะถูกกว่าความเป็นจริง ถูกกว่าจะสร้างงานที่มีคุณภาพดีๆ ได้ คนที่รับงานในราคาตลาดส่วนมากจึงเน้นรับเฉพาะงานที่จบง่ายๆ เร็วๆ และทิ้งงานถ้าเริ่มยากขึ้น</p><h3 id=\"%E0%B8%A5%E0%B8%B9%E0%B8%81%E0%B8%84%E0%B9%89%E0%B8%B2%E0%B8%88%E0%B8%B6%E0%B8%87%E0%B8%A1%E0%B8%B5-2-%E0%B9%81%E0%B8%9A%E0%B8%9A-%E0%B8%84%E0%B8%B7%E0%B8%AD\">ลูกค้าจึงมี 2 แบบ คือ</h3><ol><li>ลูกค้าที่ยังไม่รู้ว่าผู้รับเหมาส่วนใหญ่ทิ้งงาน ก็จะไปหาผู้รับเหมาถูกๆ ถ้าโชคดีเจอคนรับผิดชอบ หรือตนเองให้โจทย์ที่ชัดเจนและทำได้ง่าย ก็จะได้ราคาถูกไป แต่เกือบทั้งหมดมักจะมีการแก้งานและผู้รับเหมามักจะทิ้งงาน สุดท้ายงบเหลือไม่เยอะ ก็จะไปหาผู้รับเหมารายอื่นที่ถูกๆ แล้วเสี่ยงดวงต่อ</li><li>ลูกค้าที่เคยเจ็บมาแล้ว และพยายามหาคนที่มีคุณภาพสูง โดยยอมจ่ายราคาแพงขึ้น อาจแพงกว่ามาตรฐานนิดหน่อย หรือยอมไปจ้างบริษัทขนาดใหญ่มาทำให้แทนไปเลย</li></ol><p>ทำให้ผู้รับเหมาที่รับผิดชอบงาน มีชื่อเสียง มักจะมีงานล้นมือ และราคาแพงกว่าตลาด ส่วนผู้รับเหมาที่ยังเริ่มต้น จึงต้องคิดราคาต่ำกว่า จนกว่าจะสะสมผลงานและสร้างความเชื่อมั่นให้ลูกค้าได้</p></div><p>การให้ทีมงานได้ลองจ้างคนอื่นทำงาน จะทำให้เค้าเห็นอีกมุมนึงว่า คนอื่นๆ ที่ราคาถูก มักจะไม่รับผิดชอบงาน เค้ายิ่งต้องรับผิดชอบงานให้มากขึ้น และถ้าหากเจอคนที่รับผิดชอบงานได้ดีเหมือนกัน จะได้ยิ่งส่งงานต่อและเพิ่มค่าตอบแทนให้ เพื่อให้เค้าอยากทำงานกับเรามากกว่าลูกค้าอื่นที่จ่ายราคามาตรฐาน</p><h2 id=\"4-%E0%B8%A1%E0%B8%B5%E0%B8%9E%E0%B8%99%E0%B8%B1%E0%B8%81%E0%B8%87%E0%B8%B2%E0%B8%99%E0%B8%99%E0%B9%89%E0%B8%AD%E0%B8%A2%E0%B8%81%E0%B8%A7%E0%B9%88%E0%B8%B2%E0%B8%84%E0%B8%99%E0%B8%97%E0%B8%B5%E0%B9%88%E0%B8%AD%E0%B8%A2%E0%B8%B2%E0%B8%81%E0%B9%80%E0%B8%82%E0%B9%89%E0%B8%B2%E0%B8%97%E0%B8%B3%E0%B8%87%E0%B8%B2%E0%B8%99\">4. มีพนักงานน้อยกว่าคนที่อยากเข้าทำงาน</h2><p>เมื่อมีพนักงานจำนวนน้อย ก็ต้องดูแลให้ดีกว่าบริษัทขนาดใหญ่ พอเปิดรับพนักงานใหม่ จะทำให้ใช้เวลาไม่นานในการรับคน และยิ่งหากจ้างเอาท์ซอร์สมาต่อเนื่องหลายงาน เราก็อาจดึงตัวมาร่วมทีมได้ง่ายขึ้น</p><div><h3 id=\"%E0%B8%95%E0%B8%B1%E0%B8%A7%E0%B8%AD%E0%B8%A2%E0%B9%88%E0%B8%B2%E0%B8%87%E0%B8%9B%E0%B8%A3%E0%B8%B0%E0%B8%81%E0%B8%B2%E0%B8%A8%E0%B8%A3%E0%B8%B1%E0%B8%9A%E0%B8%AA%E0%B8%A1%E0%B8%B1%E0%B8%84%E0%B8%A3%E0%B8%87%E0%B8%B2%E0%B8%99\">ตัวอย่างประกาศรับสมัครงาน</h3><p>รับสมัครตำแหน่ง Junior WordPress Frontend Developer ทำงานเต็มเวลา จ.-ศ.</p><figure><img src=\"https://menn.blog/content/images/2021/03/xrecruit.jpg.pagespeed.ic.3KS1CvHv7n.webp\" alt=\"\" loading=\"lazy\" width=\"1200\" height=\"630\" srcset=\"https://menn.blog/content/images/size/w600/2021/03/recruit.jpg 600w, https://menn.blog/content/images/size/w1000/2021/03/recruit.jpg 1000w, https://menn.blog/content/images/2021/03/xrecruit.jpg.pagespeed.ic.3KS1CvHv7n.webp 1200w\" sizes=\"(min-width: 720px) 720px\" data-pagespeed-url-hash=\"1058507012\" onload=\"pagespeed.CriticalImages.checkImageForCriticality(this);\"></figure><h4 id=\"%E0%B8%81%E0%B8%B2%E0%B8%A3%E0%B8%97%E0%B8%B3%E0%B8%87%E0%B8%B2%E0%B8%99\">การทำงาน</h4><ol><li>ระยะแรกเน้นแค่ตัด CSS ตามดีไซน์ (ถ้าใช้ SCSS ไม่เป็นเดี๋ยวสอน)</li><li>ถ้าเริ่มชำนาญ จะให้ช่วยทั้ง SCSS/JS/PHP และร่วมทำ WordPress Theme</li><li>ช่วยทีมทำงานเว็บ WordPress ทั้งงานของ Seed Webs เอง และงานจากบริษัทที่อเมริกา ดังนั้นต้องอ่านอีเมลภาษาอังกฤษได้บ้าง</li><li>ทำงานที่ไหนก็ได้ แต่ต้องรับผิดชอบงานได้ มีการบันทึกเวลาทำงานแต่ละโปรเจ็ค (ทีมเราใช้ Everhour ร่วมกับ Basecamp) ลงเวลาย้อนหลังได้</li><li>คาดหวังเวลาทำงานที่ไม่อู้ 6 ชั่วโมงต่อวัน ไม่แนะนำให้ทำเกิน 8 ชั่วโมงต่อวัน</li><li>รับงานอื่นก็ได้ แต่งานบริษัทต้องสำคัญกว่าเสมอ ถ้าจัดเวลาไม่ได้จะให้เป็น Outsource แทนการเป็นพนักงานประจำ</li><li>วันทำงานจันทร์-ศุกร์ ประชุมทุกเช้า 10 โมง อัปเดตงานระหว่างวันทางโปรแกรมแชท</li><li>หยุดตามปฏิทินวันหยุดไทย และทุกเสาร์อาทิตย์ แต่หากมีปัญหาด่วนต้องหาทางช่วยกันแก้</li><li>ไม่มีกำหนดวันลา ไปบริหารไม่ให้งานมีปัญหาละกัน (จากสถิติที่ผ่านมา ถ้าทีมยังไม่เชื่อใจ ก็ลาได้ครั้งละ 1 วัน ถ้าทีมเชื่อใจ มีคนช่วยงานแทน ก็ลาได้ครั้งละ 1 สัปดาห์)</li></ol><h4 id=\"%E0%B8%84%E0%B9%88%E0%B8%B2%E0%B8%95%E0%B8%AD%E0%B8%9A%E0%B9%81%E0%B8%97%E0%B8%99\">ค่าตอบแทน</h4><ol><li>ระยะทดลองงาน ให้ชั่วโมงละ 100 บาท ดังนั้นเงินเดือนจะอยู่ในช่วง 15,000 – 20,000 บาท</li><li>หากผ่านการทดลองงาน (2-3 เดือน) จะปรับเพิ่มให้ 10-20% และให้วงเงิน 60,000 บาทไปซื้ออุปกรณ์ที่จำเป็น (แนะนำให้ใช้ Mac เพราะดูแลง่ายกว่า) ผ่อนคืนเดือนละ 3,000 บาท 20 เดือน</li><li>มีโบนัสปีละ 1-2 ครั้ง (อาจไม่มาก ขึ้นกับผลกำไรบริษัท) อาจมีเงินพิเศษในแต่ละเดือน หากทำงานได้ดีกว่าที่ลงเวลาไว้ หรือช่วยเหลือด้านอื่นๆ ให้ทีมได้ ปรับฐานเงินเดือน 1-2 ครั้ง/ปี</li><li>บริษัทจะจ่ายค่าลิขสิทธิ์ซอฟต์แวร์ทุกอย่างที่จำเป็นให้ (เช่น Adobe CC / Dropbox Business / Stock Photo / Plugins) รวมถึง Ebook หรือคอร์สต่างๆ ที่ทีมงานสนใจ</li></ol><h4 id=\"%E0%B8%84%E0%B8%B8%E0%B8%93%E0%B8%AA%E0%B8%A1%E0%B8%9A%E0%B8%B1%E0%B8%95%E0%B8%B4\">คุณสมบัติ</h4><ol><li>ตัดเว็บ (HTML/CSS) จากดีไซน์ที่กำหนดได้ ทั้ง mobile / tablet / desktop</li><li>รักการเรียนรู้และพัฒนาตนเอง เข่น สามารถค้น Google แล้วเจอคำตอบใน Stack Overflow / CSS Tricks ได้ หรือ ลองหัดใช้ CodePen.io เองได้</li><li>ร่าเริง ไม่เครียดง่าย โมโหง่าย</li><li>ไม่โกหกทีม คุยกันตรงไปตรงมา ทำผิดได้ แก้ไขให้เร็ว</li><li>ทำงานเป็นทีม สื่อสารกับเพื่อนร่วมทีมและลูกค้าได้ ทักแชทในเวลางานแล้วตอบภายใน 15 นาที (นอกจากอยู่ในโหมดโฟกัสงาน ซึ่งไม่ควรเกิน 30 นาทีต่อรอบ)</li><li>สามารถมาทำงานร่วมกันที่ปายได้ปีละ 2 ครั้ง ครั้งละ 1-2 สัปดาห์ (ออกค่าเดินทางและที่พักให้)</li><li>ไม่จำกัดเพศ อายุ การศึกษา แต่คิดว่าน่าจะเหมาะกับคนเพิ่งจบปริญญาตรี ประสบการณ์ 0-3 ปี</li></ol><h4 id=\"%E0%B8%A7%E0%B8%B4%E0%B8%98%E0%B8%B5%E0%B8%AA%E0%B8%A1%E0%B8%B1%E0%B8%84%E0%B8%A3%E0%B8%87%E0%B8%B2%E0%B8%99\">วิธีสมัครงาน</h4><ol><li>เตรียม Resume + รูปถ่าย เป็นไฟล์ PDF และตัวอย่างผลงานที่เคยทำ (เช่น โค้ด HTML/CSS/JS) หรือ Github Profile</li><li>แนะนำตัวสั้นๆ 1-3 ย่อหน้า ว่าเป็นใคร สนใจด้านไหน ทำอะไรมาบ้าง อยากทำอะไรในอนาคต และสามารถเริ่มงานได้เมื่อไหร่ ไม่ต้องเป็นทางการ เล่าเหมือนเขียนบล็อกเหรืออัปสเตตัส</li><li>ส่งอีเมลมาที่ hr@seedwebs.com</li><li>ทุกเมลที่บริษัทได้รับ เราจะตอบกลับว่าได้รับเมลแล้ว</li><li>หากทีมงานสนใจ จะนัดเพื่อสัมภาษณ์งานออนไลน์</li></ol><h4 id=\"%E0%B8%81%E0%B8%B2%E0%B8%A3%E0%B8%AA%E0%B8%B1%E0%B8%A1%E0%B8%A0%E0%B8%B2%E0%B8%A9%E0%B8%93%E0%B9%8C%E0%B8%87%E0%B8%B2%E0%B8%99\">การสัมภาษณ์งาน</h4><ol><li>นัดสัมภาษณ์ออนไลน์ (Google Meet) กับทีมงานทั้งหมด</li><li>จะขอให้ Share Screen และลองเขียนโค้ดจากตัวอย่างดีไซน์ที่กำหนดให้ (ใช้เวลาได้เต็มที่ และทำผิดได้ เป็นเรื่องปกติ)</li><li>บริษัทจะยืนยันผลการสัมภาษณ์ให้ทางอีเมล ภายใน 1 สัปดาห์</li></ol></div><p>ประกาศรับสมัครงานด้านบน ทำให้ได้ทีมงานเพิ่ม 2 คนในเวลา 7 วัน มีบริษัทจัดหางานบางแห่งติดต่อถามมาว่าสนใจให้เค้าช่วยหาคนให้หรือเปล่า แต่ผมปฏิเสธไป เพราะเชื่อว่า การมีทิศทางชัดเจน ทำให้เราเจอคนที่ใช่ได้เร็วกว่า ไม่ต้องเสียเวลาอ่านใบสมัครงานกับคนที่ไม่ได้ตั้งใจสมัครงานกับเราด้วย</p><h2 id=\"5-%E0%B8%97%E0%B8%B8%E0%B8%81%E0%B8%84%E0%B8%99%E0%B8%97%E0%B8%B5%E0%B9%88%E0%B8%97%E0%B8%B3%E0%B8%87%E0%B8%B2%E0%B8%99%E0%B8%95%E0%B9%89%E0%B8%AD%E0%B8%87%E0%B8%AA%E0%B8%B7%E0%B9%88%E0%B8%AD%E0%B8%AA%E0%B8%B2%E0%B8%A3%E0%B8%95%E0%B8%A3%E0%B8%87%E0%B8%81%E0%B8%B1%E0%B8%9A%E0%B8%A5%E0%B8%B9%E0%B8%81%E0%B8%84%E0%B9%89%E0%B8%B2%E0%B9%84%E0%B8%94%E0%B9%89\">5. ทุกคนที่ทำงานต้องสื่อสารตรงกับลูกค้าได้</h2><p>ในบริษัทขนาดใหญ่ คนที่จะติดต่อลูกค้ามักจะเป็นฝ่ายขาย (Sale) ฝ่ายดูแลลูกค้า (AE) หรือ ฝ่ายบริหารโครงการ (PM) ในขณะที่นักออกแบบหรือโปรแกรมเมอร์ไม่ค่อยได้คุยงานตรงกับลูกค้า ทำให้ต้องสื่อสารหลายต่อ ใช้เวลาเยอะ และอาจจะเข้าใจคลาดเคลื่อน</p><p>หากเราเลือกทำงานเฉพาะโปรเจ็คขนาดเล็ก (งบไม่เกินล้าน) ทีมงานมีขนาดเล็ก (5-10 คน) ผมคิดว่าเอาคนที่เกี่ยวข้องมาคุยรวมกันไปเลยดีกว่า ทีมงานอาจจะต้องพัฒนาทักษะการสื่อสารมากขึ้น แต่สิ่งที่ได้คือ ทำให้เห็นปัญหาจากลูกค้าชัดขึ้น แก้ไขและจบงานได้เร็วขึ้น</p><h2 id=\"6-%E0%B9%84%E0%B8%A1%E0%B9%88%E0%B8%A1%E0%B8%AD%E0%B8%9A%E0%B8%AB%E0%B8%A1%E0%B8%B2%E0%B8%A2%E0%B8%87%E0%B8%B2%E0%B8%99-%E0%B9%81%E0%B8%95%E0%B9%88%E0%B8%A1%E0%B8%AD%E0%B8%9A%E0%B8%AB%E0%B8%A1%E0%B8%B2%E0%B8%A2%E0%B8%84%E0%B8%A7%E0%B8%B2%E0%B8%A1%E0%B8%A3%E0%B8%B1%E0%B8%9A%E0%B8%9C%E0%B8%B4%E0%B8%94%E0%B8%8A%E0%B8%AD%E0%B8%9A\">6. ไม่มอบหมายงาน แต่มอบหมายความรับผิดชอบ</h2><p>พนักงานทั่วไปอาจจะคาดหวังให้หัวหน้างานสั่งงานให้ละเอียด มีกำหนดชัดเจน แต่สำหรับบริษัทขนาดเล็ก ผมคิดว่าการมองเป้าหมายงานร่วมกันในภาพรวมสำคัญกว่า เช่น สรุปงานกันก่อนว่า ผลลัพธ์ควรมีฟีเจอร์แบบไหน งานที่เสร็จแล้วควรเป็นอย่างไร ที่เหลือก็ปล่อยให้ทีมงานลงรายละเอียดงานเองว่าจะทำอย่างไรให้ได้ตามเป้าหมายนั้น ซึ่งหลักๆ ก็คือจบงานให้ได้ ใช้เวลาให้มีประสิทธิภาพ</p><p>ดังนั้นความรับผิดชอบ จึงอาจทำให้ต้องทำงานในวันหยุดหากระบบมีปัญหา แต่ก็สามารถหยุดงานในวันธรรมดาได้ หากบริหารเวลาได้ ต้องตอบแชทลูกค้าในโปรเจ็คของตัวเองให้ได้ (เร็วกว่าที่ผมตอบ) หรืออาจแนะนำ/ต่อรองกับลูกค้าได้ด้วยว่า วิธีการที่เคยคุยกันอาจไม่เหมาะสมกับหน้างาน แล้วก็เสนอทางออกอื่นที่ดีกว่า</p><p>ดังนั้นในบริษัทที่ผมทำอยู่ เลยไม่มีตำแหน่ง PM ที่เป็นแค่คนบริหารงาน แต่มักพ่วงตำแหน่งโปรแกรมเมอร์ หรือนักออกแบบไปด้วย เพื่อจะได้แก้งานหลายๆ จุดได้เองทันที</p><h2 id=\"7-%E0%B8%97%E0%B8%B8%E0%B8%81%E0%B8%84%E0%B8%99%E0%B9%80%E0%B8%AB%E0%B9%87%E0%B8%99%E0%B8%95%E0%B8%B1%E0%B8%A7%E0%B9%80%E0%B8%A5%E0%B8%82%E0%B8%81%E0%B8%B3%E0%B9%84%E0%B8%A3%E0%B8%82%E0%B8%B2%E0%B8%94%E0%B8%97%E0%B8%B8%E0%B8%99%E0%B8%A3%E0%B9%88%E0%B8%A7%E0%B8%A1%E0%B8%81%E0%B8%B1%E0%B8%99\">7. ทุกคนเห็นตัวเลขกำไรขาดทุนร่วมกัน</h2><p>ต้นทุนหลักของบริษัทออกแบบและพัฒนาระบบคือเงินเดือน หรือก็คือเวลาที่ใช้ในการทำงาน หากทีมงานสามารถลงเวลาได้ว่าทำงานกับโปรเจ็คไหนเท่าไหร่ เราก็จะสามารถเห็นผลลัพธ์ของแต่ละงานได้ทุกเวลา ว่างานนี้น่าจะกำไร หรือขาดทุน</p><p>ตอนนี้ทีมผมใช้ <a href=\"https://everhour.com/\" rel=\"noreferrer noopener\">Everhour</a> ในการลงเวลาทำงาน และ <a href=\"https://basecamp.com/\" rel=\"noreferrer noopener\">Basecamp</a> ในการมอบหมายงานและบริหารโปรเจ็ค หน้าตาที่ทีมเห็นจะเป็นตามรูป (ขอเปลี่ยนข้อมูลลูกค้าเป็นข้อความอื่นนะครับ)</p><figure><div><p><img src=\"https://menn.blog/content/images/2021/03/xseedwebs-everhour.jpg.pagespeed.ic.HCL_KPDwCw.webp\" width=\"1566\" height=\"2118\" loading=\"lazy\" alt=\"\" srcset=\"https://menn.blog/content/images/size/w600/2021/03/seedwebs-everhour.jpg 600w, https://menn.blog/content/images/size/w1000/2021/03/xseedwebs-everhour.jpg.pagespeed.ic.HCL_KPDwCw.webp 1000w, https://menn.blog/content/images/2021/03/xseedwebs-everhour.jpg.pagespeed.ic.HCL_KPDwCw.webp 1566w\" sizes=\"(min-width: 720px) 720px\" data-pagespeed-url-hash=\"2728994109\" onload=\"pagespeed.CriticalImages.checkImageForCriticality(this);\"></p><p><img src=\"https://menn.blog/content/images/2021/03/2000x1025xseedwebs-basecamp.jpg.pagespeed.ic.MR2My5BQyL.webp\" width=\"2000\" height=\"1025\" loading=\"lazy\" alt=\"\" srcset=\"https://menn.blog/content/images/size/w600/2021/03/seedwebs-basecamp.jpg 600w, https://menn.blog/content/images/size/w1000/2021/03/xseedwebs-basecamp.jpg.pagespeed.ic.l0icWqfIv2.webp 1000w, https://menn.blog/content/images/size/w1600/2021/03/xseedwebs-basecamp.jpg.pagespeed.ic.KDL546Dgjq.webp 1600w, https://menn.blog/content/images/2021/03/xseedwebs-basecamp.jpg.pagespeed.ic.KDL546Dgjq.webp 2020w\" sizes=\"(min-width: 720px) 720px\" data-pagespeed-url-hash=\"1891391965\" onload=\"pagespeed.CriticalImages.checkImageForCriticality(this);\"></p></div></figure><p>โดยต้นทุนของบริษัทนั้น ผมเขียนไว้ใน <a href=\"https://mennstudio.com/2014/design-price-cost-value/\" rel=\"noreferrer noopener\">แนวทางการคิดราคาค่าออกแบบ</a> ไว้นานแล้วว่า มักจะเป็น 2 เท่าของเงินเดือน ดังนั้น เริ่มต้น ผมจะใส่ค่าแรงรายชั่วโมงของแต่ละคนตามจริงไว้ก่อน (ตั้งแต่ 120 – 800 บาท) แล้วคูณด้วย 3 เป็นราคาสำหรับตั้งงบประมาณของงาน</p><p>นั่นคือ ถ้าทำงานเสร็จ จบโปรเจ็คแล้วเวลาที่ใช้ไม่เกินงบที่ตั้งไว้ บริษัทก็จะมีเงินพอที่จะจ่ายโบนัส ลงทุนเพิ่ม และปันผลกลับมาให้ผู้ถือหุ้น ซึ่งทีมงานบางคนก็เป็นผู้ถือหุ้นด้วย</p><div><h3 id=\"%E0%B9%80%E0%B8%87%E0%B8%B4%E0%B8%99%E0%B9%80%E0%B8%94%E0%B8%B7%E0%B8%AD%E0%B8%99%E0%B9%84%E0%B8%A1%E0%B9%88%E0%B9%83%E0%B8%8A%E0%B9%88%E0%B8%84%E0%B8%A7%E0%B8%B2%E0%B8%A1%E0%B8%A5%E0%B8%B1%E0%B8%9A\">เงินเดือนไม่ใช่ความลับ</h3><p>เมื่อเห็นต้นทุน ก็ต้องเห็นเงินเดือน สำหรับบริษัทขนาดเล็ก ยากที่จะทำให้คนปิดบังเงินเดือนกันได้ ก็เปิดให้ทุกคนเห็นเลยดีกว่าว่าแต่ละคนได้เท่าไหร่ และบริษัทคาดหวังความสามารถระดับไหนในแต่ละขั้นเงินเดือน เช่น</p><ul><li>เงินเดือน 15,000 ควรแก้ปัญหาพื้นฐาน รับผิดชอบตัวเองได้ ไม่ต้องอ้างดินฟ้าอากาศ ฝนตกรถติด</li><li>เงินเดือน 20,000 ควรจบงานในความรับผิดชอบตัวเองได้ หาวิธีต่างๆ ให้งานสำเร็จโดยไม่ต้องคอยถาม</li><li>เงินเดือน 30,000 ควรผลักดันคนอื่นที่เกี่ยวข้องเพื่อทำให้โปรเจ็คจบได้ หรือมีทักษะเฉพาะทางที่คนอื่นทำไม่ได้</li></ul></div><h2 id=\"8-%E0%B8%82%E0%B8%B2%E0%B8%A2-solution-%E0%B8%AD%E0%B8%A2%E0%B9%88%E0%B8%B2%E0%B8%82%E0%B8%B2%E0%B8%A2-rd\">8. ขาย Solution อย่าขาย R&amp;D</h2><p>ในสมัยที่ผมทำงานเอเจนซี่ เรามักต้องเจอโจทย์แปลกๆ ที่ต้องค้นคว้าวิจัยและนำมาสร้างงานภายในเวลาจำกัด อาจจะต้องรับปากทั้งๆ ที่ไม่รู้ว่าจะทำได้หรือเปล่า เช่น เมื่อมือถือมี App Store ครั้งแรก เราก็ต้องหาวิธีสร้าง App ของลูกค้าและส่งเข้าไปให้ได้ / เมื่อเฟสบุ๊คเปิดให้สร้างควิซ เกมต่างๆ เราก็ต้องนำแคมเปญของลูกค้ามาประกอบให้ได้ ซึ่งบางอย่างฝรั่งก็อาจจะยังไม่ได้เริ่มทำ และไม่มีตัวอย่างงานแนวนี้ให้ดู หรือตอนที่มีระบบ AR (Augmented Reality) / หรือ IoT (Internet of Things) เกิดขึ้น เราก็ต้องดึงเข้ามากับงานประชาสัมพันธ์ที่กำลังจะเปิดตัวสินค้า ฯลฯ</p><p>ทั้งหมดนี้ ผมเรียกว่างาน <strong>R&amp;D</strong> (Research &amp; Development) ที่ลูกค้ายอมจ่ายหลักล้าน เพื่อให้ได้เป็นรายแรกๆ ที่ทำ</p><p>ในขณะที่ เมื่อรออีกไม่กี่เดือนถัดมา มันจะสร้างได้ง่ายขึ้น เครื่องมือเยอะขึ้น กลายเป็น <strong>Solution</strong> ที่คนอาจจะยอมจ่ายแค่หลักหมื่น เพราะมีคนทำได้เยอะแล้ว</p><p>สำหรับบริษัทขนาดเล็ก ผมมองว่า สิ่งใหม่ๆ ต่างๆ เราควรแค่ R&amp;D ภายใน หากไม่เสร็จจนกลายเป็น Solution ก็ยังไม่ควรเปิดขาย เพราะหากมีปัญหา เราอาจจะต้องดูแลลูกค้ารายนั้นจนไม่สามารถทำงานอื่นได้</p><p>ในขณะที่เมื่อมันกลายเป็น Solution เราอาจขายให้กับลูกค้าร้อยคนพันคนได้ไม่ยาก อาจได้เงินเยอะกว่าตอนเป็น R&amp;D ในขณะที่กดดันทีมน้อยกว่า</p><h2 id=\"9-%E0%B8%82%E0%B8%B2%E0%B8%A2%E0%B8%AB%E0%B8%B8%E0%B9%89%E0%B8%99-%E0%B8%AD%E0%B8%A2%E0%B9%88%E0%B8%B2%E0%B9%80%E0%B8%9B%E0%B8%B4%E0%B8%94%E0%B8%A3%E0%B8%B0%E0%B8%94%E0%B8%A1%E0%B8%97%E0%B8%B8%E0%B8%99\">9. ขายหุ้น อย่าเปิดระดมทุน</h2><p>จากด้านบน จะเห็นว่า ผมชอบขายของราคาไม่แพงให้กับคนจำนวนมาก มากกว่าขายของแพงมากๆ ให้กับลูกค้าไม่กี่ราย</p><p>แต่การขอเงินคนอื่นเพื่อมาทำธุรกิจนั้นกลับต่างออกไป หากเราเปิดระดมทุน ขอเงินคนจำนวนมากมาทำ เราจะเจอปัญหาว่า ทุกคนรู้สึกเป็นเจ้าของและอยากให้เราทำตามความคิดของเค้า มากกว่าจะเข้าใจว่า ธุรกิจนั้นต้องมีทิศทางที่ชัดเจน และปล่อยให้ผู้บริหารได้ตัดสินใจ</p><p>หากธุรกิจมีปัญหา เราควรจะคุยกับผู้ถือหุ้นไม่กี่คน ไม่ใช่ต้องชี้แจงคนเป็นจำนวนมาก และเป็นหนี้บุญคุณคนจำนวนมาก</p><div><h3 id=\"%E0%B8%AA%E0%B8%95%E0%B8%B2%E0%B8%A3%E0%B9%8C%E0%B8%95%E0%B8%AD%E0%B8%B1%E0%B8%9B%E0%B8%97%E0%B8%B5%E0%B9%88%E0%B8%8A%E0%B8%B7%E0%B9%88%E0%B8%AD%E0%B8%8B%E0%B8%B5%E0%B9%89%E0%B8%94-%E0%B8%98%E0%B8%B5%E0%B8%A1%E0%B8%AA%E0%B9%8C\">สตาร์ตอัปที่ชื่อซี้ด ธีมส์</h3><p>ในตอนแรกผมคิดแค่เพียงอยากให้มีธีมเวิร์ดเพรสที่เหมาะกับคนไทย และฟอนต์ไทยที่เหมาะกับการอ่านบนจอ (ในตอนนั้นยังไม่มี Google Font ภาษาไทย)</p><p>ผมเลยคิดว่าอยากระดมทุนซัก 2-3 ล้าน เพื่อให้ผมหยุดรับงานอื่น และดึงคนมาทำโปรเจ็คนี้เป็นเวลา 1 ปี (เฉพาะค่าฟอนต์สั่งทำ ก็ประมาณครึ่งล้าน) แต่ฮั้นท์ แห่งจิตตะ แนะนำว่า หนี้เงินไม่เท่าหนี้บุญคุณ ผมควรขายหุ้นกับนักลงทุนไม่กี่คน ดีกว่าเปิดรับเงินจากคนจำนวนมาก เพราะฮั้นท์เคยทำไดอารี่ออนไลน์มาก่อน บางคนบริจาคเงิน 500 บาท แต่คาดหวังให้เพิ่มฟีเจอร์จำนวนมาก เมื่อทำไม่ได้ก็ผิดใจกัน</p><p>พี่ราเมศว์พาผมไปคุยกับกองทุนสตาร์ตอัปของวิศวะจุฬา รุ่นพี่หลายคนสนใจลงเงินมาด้วย ทำให้โปรเจ็ค <a href=\"https://seedthemes.com/\" rel=\"noreferrer noopener\"><strong>SeedThemes</strong></a> นี้เกิดขึ้น</p><p>โบ๊ตแนะนำว่า สตาร์ตอัปควรตีมูลค่าบริษัทตัวเองที่เริ่มต้น 10-20 ล้าน (หมายความว่า ควรทำกำไรให้ได้ 1-2 ล้านต่อปี ตามสูตร P/E 10) และส่วนใหญ่มักจะโต 5-10 เท่าใน 5 ปี</p><p>ด้วยวิธีนี้ หากผมถือหุ้นใหญ่ และขายหุ้น 10-20% ออกไป ผมก็จะสามารถมีเงินตั้งต้นในการทำธุรกิจได้</p><p>หากเดินต่อไปในเกมของสตาร์ตอัป ผู้ก่อตั้งมักหาทางสร้างผลงาน เช่น มีคนใช้เยอะ ยอดคนดูเยอะ แนวโน้มจะทำกำไรมหาศาล มูลค่าหุ้นจึงเพิ่ม เปิดโอกาสให้คนที่ซื้อรอบแรกๆ แบ่งขายหุ้นทำกำไรได้เร็ว และตนเองก็เจียดหุ้นขายในราคาที่สูงขึ้นได้อีกหลายเท่า ดังนั้น แม้สตาร์ตอัปยังไม่สร้างรายได้ ผู้ก่อตั้งก็ยังทำเงินจำนวนมากได้</p><p>แต่มีสตาร์ตอัปน้อยมากที่เติบโตจนสามารถขายกิจการให้บริษัทใหญ่ หรือทำกำไรจนสามารถเข้าตลาดหลักทรัพย์ได้ หลายเจ้าขยายไม่สำเร็จ เลือกที่จะปั้นตัวเลข จนกลายเป็นฟองสบู่ ใครลุกช้าก็จ่ายรอบวง</p><p>แต่ผมเองไม่ได้มองแบบนั้น ผมคิดว่าธุรกิจนี้สร้างรายได้ได้จริง แต่ใช้เวลาในการสร้างตลาดและสร้างคน จนตอนนี้ถึงจุดที่คนเริ่มพร้อม เลยปรับทิศทางบริษัทตามที่กล่าวไว้ด้านบน</p><p>การเปลี่ยนชื่อบริษัทเป็นซี้ด เว็บส์ เป็นหมุดหมายอันนึงสำหรับผมว่า เราจะไม่นับตัวเองเป็นสตาร์ตอัปแล้ว แต่จะเป็น SME ที่สร้างกำไรและจ่ายเงินปันผลได้ต่อเนื่อง บนสินค้าและบริการที่เป็นประโยชน์กับคนในวงกว้างแทน</p></div><h2 id=\"10-%E0%B9%80%E0%B8%95%E0%B8%B4%E0%B8%9A%E0%B9%82%E0%B8%95%E0%B9%84%E0%B8%9B%E0%B8%94%E0%B9%89%E0%B8%A7%E0%B8%A2%E0%B8%81%E0%B8%B1%E0%B8%99\">10. เติบโตไปด้วยกัน</h2><p>ใน <a href=\"https://menn.blog/rinen-book/\" rel=\"noreferrer noopener\">หนังสือริเน็น</a> อ. กฤตินี แปลคำว่า <strong>เคียวซงเคียวเอ </strong>ว่า<strong> ร่วมอยู่ร่วมเจริญ</strong> ผมเองก็คิดในแนวทางนี้มายาวนาน แต่ใช้คำว่า <strong>เติบโตไปด้วยกัน</strong> มากกว่า ทำให้ตั้งชื่อบริษัทขึ้นต้นด้วยคำว่า ซี้ด (Seed) ที่แปลว่าเมล็ดพันธุ์ ที่จะเป็นจุดตั้งต้นสำหรับการเติบโตและพัฒนา</p><p>ทั้งการเติบโตสำหรับทีมงาน ที่ใช้ Seed เพื่อเรียนรู้ ฝึกฝน และสร้างงาน</p><p>และการเติบโตสำหรับลูกค้า ที่สามารถนำไปใช้สร้างสินค้าและบริการอีกต่อหนึ่ง</p><p>บริษัทขนาดเล็กนั้นอาจไม่ได้เติบโตได้รวดเร็วนัก แต่เพราะมีขนาดเล็กจึงปรับตัวได้เร็ว พร้อมที่จะเผชิญสถานการณ์ต่างๆ ได้อย่างทันท่วงที และเมื่อพัฒนาอยู่เสมอ สามารถอยู่รอดในวิกฤติต่างๆ ได้ นั่นจึงควรเรียกว่ามั่นคง</p><div><h3 id=\"%E0%B8%AA%E0%B8%A3%E0%B9%89%E0%B8%B2%E0%B8%87%E0%B8%87%E0%B8%B2%E0%B8%99-%E0%B8%AA%E0%B8%A3%E0%B9%89%E0%B8%B2%E0%B8%87%E0%B8%AD%E0%B8%B2%E0%B8%8A%E0%B8%B5%E0%B8%9E\">สร้างงาน สร้างอาชีพ</h3><p>หลักจากที่เปิดคอร์สสอนทำเว็บด้วยธีม Seed ไปไม่นาน มีคนลาวบินมาเจอผมที่กรุงเทพฯ และขอบคุณ พร้อมทั้งเล่าว่า เค้าเองได้ซื้อชุด <strong><a href=\"https://seedthemes.com/seed-kit/\" rel=\"noreferrer noopener\">Seed Kit</a></strong> ไปฝึกอยู่ 1-2 เดือน หลังจากนั้นก็รับงานทำเว็บในลาว เค้าคิดลูกค้าเว็บละ 5,000 บาท ทำไม่กี่เดือนก็จบงานไป 30-40 เว็บแล้ว และทำให้เค้ายึดถือเป็นอาชีพต่อไป</p><p>น้องๆ ในไทยหลายคนก็มาบอกเช่นกันว่า ได้นำชุดคิทและแนวทางต่างๆ ไปสร้างอาชีพของเค้า และกลายเป็นธุรกิจที่เติบโตขึ้นเรื่อยๆ</p><p>เหมือนกับที่เวิร์ดเพรสและโอเพนซอร์ซได้สร้างงานสร้างอาชีพให้ผม ผมเองก็ตั้งใจสร้างงานสร้างอาชีพให้กับคนรุ่นถัดไปเช่นกัน</p></div></div></article></div>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"eb7bff1a7fdab52f0c0ae6492999cf1af68ef5b5965cd9572da0257658e3c67b","category":"Thai"}