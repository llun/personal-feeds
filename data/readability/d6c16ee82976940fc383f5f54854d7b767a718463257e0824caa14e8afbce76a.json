{"title":"รีวิว Galaxy Buds Pro เมื่อซัมซุงเจอทางที่ใช่กับหูฟังไร้สาย Noise Cancelling","link":"https://www.blognone.com/node/121286","date":1613721875000,"content":"<div id=\"readability-page-1\" class=\"page\"><div itemprop=\"description\"><p>ปีที่แล้วซัมซุงออก <a href=\"https://www.blognone.com/node/118971\">Galaxy Buds Live</a> เป็นหูฟังไร้สาย Noise Cancelling ตัวแรก แต่กลับตกม้าตายง่าย ๆ เพราะดีไซน์ทำให้เสียงและลมเข้าหูจนไม่สามารถ Noise Cancelling ได้เลย</p><p>ทว่าซัมซุงแก้ตัวด้วย Galaxy Buds Pro ปีนี้ ซึ่งก็ถือว่าทำออกมาได้ค่อนข้างดี ขณะเดียวกันก็พยายามเลียนแบบแอปเปิลด้วยการเปิดตัวฟีเจอร์อย่าง 3D Audio เปลี่ยนเครื่องแบบ seamless ทว่าดันรองรับเฉพาะ One UI 3.1 เท่านั้น</p><p><img alt=\"No Description\" src=\"https://www.blognone.com/sites/default/files/externals/d2638316a399b28c281f91b7f52b9e6d.jpg\"></p><h3>ดีไซน์และการสวมใส่</h3><p>ตัวเคสของ Galaxy Buds Pro ยังคงมาในทรงเดียวกับ Buds Live ปีที่แล้ว เห็นว่าใช้ accessory อย่างเคสยางด้วยกันได้ด้วย ส่วนดีไซน์ตัว Buds เป็นแบบใหม่และกลับมาใช้ทรง in-ear แบบ Buds และ Buds+ แล้ว โดยตัดส่วนที่เป็นเหมือนเงี่ยงยางออกไป เพราะมีผู้ใช้หลายคนบ่นว่าเจ็บหลังจากใส่ไปนาน ๆ</p><p>การใช้งาน Galaxy Buds Pro ไม่พบปัญหาอะไรตามคาด ตัวหูฟังกระชับเกาะหู วิ่งไม่หลุด หันหน้าเร็ว ๆ ไม่หลุด ใส่บนมอเตอร์ไซค์ก็ไม่หลุด ที่สำคัญคือ Galaxy Buds Pro กันน้ำกันฝุ่นมาตรฐาน IPX7 เทียบเคียง AirPods Pro สามารถใส่ว่ายน้ำได้ด้วย</p><p><img alt=\"No Description\" src=\"https://www.blognone.com/sites/default/files/externals/93d6a65d3cafaddee3ee9a08ecbc88ac.jpg\"></p><p>จุดหนึ่งที่ซัมซุงปรับปรุงให้ดีขึ้นคือพื้นที่สัมผัสด้านนอก ทำให้เวลาสวมใส่หรือถอดหูฟัง โอกาสไปโดนปุ่มสัมผัสน้อยลงไปเยอะเมื่อเทียบกับ Buds Live ที่แทบแยกไม่ได้ว่าพื้นที่สัมผัสอยู่ตรงไหน</p><h3>คุณภาพเสียง</h3><p>Galaxy Buds Pro ปรับปรุง woofer และ tweeter ให้ใหญ่ขึ้นที่ 11 มม. และ 6.5 มม. ตามลำดับ ทำให้คุณภาพเสียงดีขึ้นกว่าเดิมอย่างรู้สึกได้ โดยเฉพาะเสียงเบสและเสียงสูงที่ปล่อยออกมาได้ชัดเจนมากยิ่งขึ้น ส่วนตัวรู้สึกว่าคุณภาพเสียงน้อง ๆ WF-1000XM3 ของโซนี่เลย</p><p>ส่วนไมโครโฟน Buds Pro มีไมโครโฟน 3 ตัว ร่วมกับไมค์ที่เป็น Voice Pickup และ Wind Shield ช่วยแยกเสียงพูดกับเสียงสภาพแวดล้อมออกให้ ทำให้ความชัดเจนของเสียงพูดค่อนข้างชัดแม้จะใส่ข้างนอก</p><p><img alt=\"No Description\" src=\"https://www.blognone.com/sites/default/files/externals/15d16de1d55e8473fae04710df7e8edc.jpg\"></p><h3>Active Noise Cancelling</h3><p>อย่างที่เกริ่นไปกว่า ANC ของ Buds Pro ดีกว่า Buds Live ส่วนหนึ่งเพราะดีไซน์และอีกส่วนน่าจะเป็นที่ซัมซุงปรับปรุงซอฟต์แวร์ให้ดีขึ้นด้วย เพราะถึงแม้การตัดเสียงรบกวนอาจจะเทียบตัวท็อป ๆ อย่าง AirPods Pro หรือ WF-1000XM3 ไม่ได้ แต่ก็รู้สึกว่าใกล้เคียง</p><p>ฟีเจอร์หนึ่งที่พ่วงมากับ ANC และชอบเป็นการส่วนตัวคือ Voice Detection ที่หูฟังจะตรวจจับเสียงพูดของเรา และปรับโหมดมาเป็น Ambient ให้อัตโนมัติเวลามีบทสนทนา แต่ก็ไม่ได้ลื่นไหลเสียทีเดียว เพราะเราต้องพูดไปก่อนสักเสี้ยววินาทีถึง 1 วินาที หูฟังถึงจะจับได้และเปลี่ยนโหมดให้ รวมถึงหากเราหยุดพูดและกำลังฟังอยู่ หากผ่านไปสักพักหนึ่งและเรายังไม่ได้พูดต่อ หูฟังก็จะกลับมาเปิด ANC ให้อัตโนมัติ</p><p>ปัญหาของ Voice Detection อาจมีแค่เวลาฮัมเพลง หูฟังจะตรวจจับเร็วมากและเปิดโหมด Ambient ให้เป็นประจำ</p><p><img alt=\"No Description\" src=\"https://www.blognone.com/sites/default/files/externals/e9dd8ba966112be7342f15fedf052055.jpg\"></p><h3>แบตเตอรี่</h3><p>ซัมซุงบอกว่า Buds Pro สามารถใช้งานได้ 18 ชม. (หูฟัง 5 ชม. + เคสอีก 13 ชม.) เมื่อเปิด ANC ตลอด ส่วนตัวไม่ได้่ใช้งานต่อเนื่องจนสามารถจับเวลาได้เป๊ะ ๆ แต่จากพฤติกรรมที่มักใส่ขณะเดินทางหรือเดินเล่น เดินซื้อของ สามารถใช้งานได้ราว ๆ 3 วันต่อการชาร์จ 1 ครั้ง ซึ่งส่วนตัวก็รู้สึกว่าน่าพอใจ</p><p><img alt=\"No Description\" src=\"https://www.blognone.com/sites/default/files/externals/94a07b89a8aae59f2dba427cad9dac05.jpg\"></p><h4>ข้อดี</h4><ul><li>ใส่สบาย ไม่เจ็บและเกาะหู</li><li>ANC ทำได้ดี ใช้งานได้จริง ไมโครโฟนเสียงดังฟังชัดเจน</li><li>แบตเตอรี่ค่อนข้างทน</li><li>คุณภาพเสียงที่ดีขึ้นอย่างรู้สึกได้</li><li>กันน้ำกันฝุ่น IPX7</li></ul><h4>ข้อเสีย</h4><ul><li>จำกัดฟีเจอร์บางอย่าง เช่น 3D Audio และ Seamless Connection เฉพาะสมาร์ทโฟนซัมซุง</li></ul></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d6c16ee82976940fc383f5f54854d7b767a718463257e0824caa14e8afbce76a","category":"Thai"}