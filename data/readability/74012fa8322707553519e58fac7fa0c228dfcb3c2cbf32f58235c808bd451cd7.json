{"title":"DARPA เดินหน้าพัฒนาวิธีเข้ารหัสข้อมูล ที่นำไปวิเคราะห์ได้แม้เข้ารหัสอยู่, อินเทลพัฒนาชิปเร่งความเร็ว","link":"https://www.blognone.com/node/121602","date":1615269352000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/darpa.PNG?itok=tx3Nq6mv\"></p><div itemprop=\"description\"><p>การปกป้องข้อมูลส่วนบุคคล กับการวิเคราะห์ข้อมูลดูเป็นแนวคิดที่สวนทางกันอย่างสิ้นเชิง และต้องตัดสินใจเลือกทางใดทางหนึ่งเท่านั้น หากเลือกปกป้องข้อมูลด้วยการเข้ารหัส (encryption) ก็จะไม่สามารถนำข้อมูลไปวิเคราะห์ได้จนกว่าจะถอดรหัสออกมาทั้งหมด</p><p>ในทางเทคนิคแล้วมีแนวคิดที่เรียกว่า <a href=\"https://en.wikipedia.org/wiki/Homomorphic_encryption\">Fully Homomorphic Encryption (FHE)</a> เป็นวิธีการเข้ารหัสแบบใหม่ ที่สามารถนำข้อมูลไปวิเคราห์-ประมวลผลต่อได้ (ทั้งๆ ที่ยังถูกเข้ารหัสอยู่และไม่รู้ว่าข้อมูลข้างในคืออะไร)</p><p>FHE เป็นแนวคิดที่เกิดขึ้นนานแล้ว แต่ไม่ถูกนำมาใช้งานจริง เพราะต้องใช้พลังประมวลผลมหาศาล งานที่ใช้เวลาเพียงมิลลิวินาทีบนคอมพิวเตอร์ทั่วไป อาจต้องใช้เวลาหลายสัปดาห์หากเข้ารหัสแบบ FHE</p><p><img alt=\"No Description\" src=\"https://www.blognone.com/sites/default/files/externals/4a3f5473f0e71ae032eacf929cec6ac3.png\"></p><p>แต่เมื่อ FHE คือแนวทางแก้ปัญหาความเป็นส่วนตัวในระยะยาว ล่าสุด DARPA หน่วยงานวิจัยของกระทรวงกลาโหมสหรัฐ (หน่วยเดียวกับที่คิดค้นอินเทอร์เน็ต) จึงเปิดตัวโครงการ Data Protection in Virtual Environments (DPRIVE) เพื่อหาวิธีประมวลผล FHE ให้เร็วขึ้นกว่าเดิม โดยใช้โซลูชันฮาร์ดแวร์-ซอฟต์แวร์ทำงานด้วยกัน</p><p>โครงการ DPRIVE เลือกทีมวิจัยมา 4 ทีม ได้แก่ Duality Technologies, Galois, SRI International, Intel เพื่อพัฒนาโซลูชันระยะยาว ให้การประมวลผล FHE มีความเร็วใกล้เคียงกับ plaintext ในปัจจุบัน</p><p>บริษัทที่มีชื่อเสียงที่สุดย่อมเป็นอินเทล ที่ดึงไมโครซอฟท์เข้ามาเป็นพันธมิตรด้านคลาวด์ ทดสอบโซลูชันนี้บน Azure ด้วย โดยทีมนักวิจัยของอินเทลจะพัฒนาชิปเฉพาะทาง ASIC ขึ้นมาใช้แทนซีพียูปกติ ที่ไม่ได้ออกแบบมาเพื่องานแบบ FHE</p><p>DARPA ไม่ได้ระบุระยะเวลาของโครงการ DPRIVE แต่ข้อมูลของอินเทลบอกว่าเป็นโครงการนานหลายปี (multiyear) และแบ่งงานออกเป็นหลายเฟส</p><p>ที่มา - <a href=\"https://www.darpa.mil/news-events/2021-03-08\">DARPA</a>, <a href=\"https://newsroom.intel.com/news/intel-collaborate-microsoft-darpa-program/#gs.vmdp20\">Intel</a>, <a href=\"https://www.anandtech.com/show/16533/intel-microsoft-darpa-to-build-silicon-for-fully-homomorphic-encryption-this-is-important\">AnandTech</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"74012fa8322707553519e58fac7fa0c228dfcb3c2cbf32f58235c808bd451cd7","category":"Thai"}