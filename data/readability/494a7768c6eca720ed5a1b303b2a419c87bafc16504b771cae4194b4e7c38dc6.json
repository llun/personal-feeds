{"title":"ประเมินรายได้ Genshin Impact ทะลุ 1 พันล้านดอลลาร์แล้ว นับเฉพาะเวอร์ชันมือถือ","link":"https://www.blognone.com/node/121875","date":1616666146000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/GIEN_1587984203_6764.png?itok=ukplueyi\"></p><div itemprop=\"description\"><p>บริษัทวิจัยตลาดแอพมือถือ Sensor Tower ประเมินรายได้ของเกม Genshin Impact (เฉพาะเวอร์ชัน iOS/Android เท่านั้นด้วย ไม่นับแพลตฟอร์มอื่น และไม่รวมเวอร์ชัน Android ในจีนที่ไม่ได้ขายบน Google Play) ว่าทะลุ 1 พันล้านดอลลาร์เรียบร้อย ในเวลาไม่ถึง 6 เดือนหลังเกมเปิดตัว เท่ากับว่ามีรายได้เฉลี่ย 160 ล้านดอลลาร์ต่อเดือน</p><p>หากเทียบกับบรรดาเกมมือถือดังๆ ด้วยกัน Genshin Impact ใช้เวลาสั้นที่สุดในการทำรายได้แตะหลัก 1 พันล้านดอลลาร์ โดยเจ้าของสถิติก่อนหน้านี้คือ Pokemon Go ใช้เวลา 9 เดือน ตลาดใหญ่ที่สุดของ Genshin Impact คือประเทศจีน เฉพาะเวอร์ชัน iOS ทำรายได้รวม 302 ล้านดอลลาร์ (Sensor Tower ไม่มีข้อมูลของเวอร์ชัน Android จีน) ตามด้วยญี่ปุ่น ทำรายได้ 287.3 ล้านดอลลาร์</p><p>Sensor Tower บอกว่าความสำเร็จของ Genshin Impact มาจากระบบตัวละครใหม่ที่ค่อยๆ เพิ่มเข้ามา โดยตัวละครที่ทำรายได้ต่อวันสูงสุดคือ Zhongli ที่ 15.5 ล้านดอลลาร์ภายในวันแรกที่เปิดขาย</p><p><img alt=\"No Description\" src=\"https://www.blognone.com/sites/default/files/externals/9fcae1fe0c65c65bbd8739c20e497c07.jpg\"></p><p><img alt=\"No Description\" src=\"https://www.blognone.com/sites/default/files/externals/34ec4709acd80958b6d5c3241322500e.jpg\"></p><p><img alt=\"No Description\" src=\"https://www.blognone.com/sites/default/files/externals/6f8f446e3fdaa654159a5a4a33cd70e8.jpg\"></p><p>ที่มา - <a href=\"https://sensortower.com/blog/genshin-impact-one-billion-revenue\">Sensor Tower</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"494a7768c6eca720ed5a1b303b2a419c87bafc16504b771cae4194b4e7c38dc6","category":"Thai"}