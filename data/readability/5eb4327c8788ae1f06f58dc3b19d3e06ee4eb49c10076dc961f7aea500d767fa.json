{"title":"ความทรงจำในค่ายอาสาฯ ยุววิศวกรบพิธ","link":"https://menn.blog/vesc-27/","date":1571799600000,"content":"<div id=\"readability-page-1\" class=\"page\"><article><div><p>เพื่อนๆ ในค่ายอาสาพัฒนาชนบทในสมัยวัยเยาว์ ส่งข้อความมาว่า ทางคณะวิศวฯ จุฬาฯ จะจัดงาน <a href=\"https://www.facebook.com/VESC.eng.chula/posts/1360365764145158?comment_id=1360494410798960\"><strong>รำลึก 50 ปี ค่ายยุววิศวกรบพิธ</strong></a> ให้เขียนบันทึกความทรงจำไว้หน่อย</p><p>พบว่าผ่านมา 21 ปี เป็นเวลาที่ยาวนานยิ่งนัก</p><p>แต่เมื่อหยิบเพลงที่เคยแต่งไว้บนค่ายขึ้นมาอีกครั้ง ความทรงจำหลายๆ อย่างก็พรั่งพรู แม้ช่วงนี้จะเป็นไซนัสอักเสบ แต่ถ้ารอหาย สงสัยงานจะผ่านไปเสียก่อน เลยตัดสินใจบันทึกเสียงไว้ละกัน กับถือโอกาสแต่งเพลงเพิ่มอีกท่อนฮะ</p><figure><p><iframe src=\"https://player.vimeo.com/video/368321245?app_id=122963\" width=\"426\" height=\"240\" frameborder=\"0\" allow=\"autoplay; fullscreen; picture-in-picture\" allowfullscreen=\"\" title=\"&amp;quot;ผ่าน&amp;quot; บทเพลงบนค่ายยุววิศวกรบพิธ 27\"></iframe></p></figure><p><strong>หมายเหตุ</strong>: จริงๆ แต่งไว้คีย์ C กะจะใช้คอร์ดง่ายๆ อย่าง C/F/G แต่เนื่องจากช่วงนี้เสียงไม่ถึง ขออัดที่คีย์ Bb ละกัน</p><hr><h2 id=\"%E0%B8%84%E0%B9%88%E0%B8%B2%E0%B8%A2%E0%B8%AD%E0%B8%B2%E0%B8%AA%E0%B8%B2%E0%B8%9E%E0%B8%B1%E0%B8%92%E0%B8%99%E0%B8%B2%E0%B8%8A%E0%B8%99%E0%B8%9A%E0%B8%97\">ค่ายอาสาพัฒนาชนบท</h2><p>ค่ายอาสาฯ ของคณะวิศวกรรมศาสตร์ จุฬาลงกรณ์มหาวิทยาลัย ได้รับพระราชทานนาม “ยุววิศวกรบพิธ” จากพระบาทสมเด็จพระเจ้าอยู่หัวรัชกาลที่ ๙ หลังจากที่ค่ายครั้งก่อนหน้านั้น ได้รับพระราชทานพระราชทรัพย์ส่วนพระองค์ และพระราชกระแสรับสั่งมายังนิสิตคณะวิศวกรรมศาสตร์ทุกคนว่า “จงทำตนให้เป็นผู้ใหญ่และรอบคอบ ทำอะไรอย่าให้บานปลาย” (อ่านเพิ่มเติมที่ <strong><a href=\"http://www.cu100.chula.ac.th/story/%E0%B8%84%E0%B9%88%E0%B8%B2%E0%B8%A2%E0%B8%A2%E0%B8%B8%E0%B8%A7%E0%B8%A7%E0%B8%B4%E0%B8%A8%E0%B8%A7%E0%B8%81%E0%B8%A3%E0%B8%9A%E0%B8%9E%E0%B8%B4%E0%B8%98/\" rel=\"noreferrer noopener\">ร้อยเรื่องราวจากรั้วจามจุรี</a></strong>)</p><p>ผมขึ้นค่ายครั้งแรกปีหนึ่ง คือค่ายครั้งที่ 24 ส่วนค่ายของรุ่นของผมเอง คือค่ายครั้งที่ 27 บางสิ่งอาจเปลี่ยนไปบ้าง ทั้งกระบวนการทำงาน เทคโนโลยีที่ใช้ แต่สิ่งที่อยู่ในใจวัยหนุ่มสาวก็คงไม่ต่างกัน คือ การได้ออกไปเพื่อช่วยเหลือผู้อื่น เท่าที่เรี่ยวแรงและสติปัญญาพึงมี</p><p>และสิ่งเหล่านั้นก็อาจเปลี่ยนชีวิตของใครหลายคนไปตลอดกาล</p><h2 id=\"%E0%B8%94%E0%B8%B4%E0%B8%99-%E0%B8%AB%E0%B8%8D%E0%B9%89%E0%B8%B2-%E0%B9%81%E0%B8%A5%E0%B8%B0%E0%B8%87%E0%B8%B2%E0%B8%99\">ดิน หญ้า และงาน</h2><p>ค่ายอาสาฯ แต่ละค่าย มักอยู่ในที่ห่างไกลความเจริญ ในยุคผมนั้น หลายๆ ที่ ไฟฟ้ายังเข้าไปไม่ถึงหรือมีจำกัด การทำงานร่วมกันเลยต้องมีระบบระเบียบและพร้อมเพรียงกัน เข้างานพร้อมกัน กินข้าวพร้อมกัน เลิกงานพร้อมกัน แบ่งหน้าที่ทำตามที่ได้รับมอบหมาย ตั้งคำถามให้น้อย ลงมือทำให้มาก</p><p>แม้เครื่องทุ่นแรงในยุคนั้นจะไม่มีมากมาย แต่เราก็ช่วยกันสร้างให้ออกมาเป็นสะพานที่ยังคงทนจนถึงทุกวันนี้</p><figure><img src=\"https://menn.blog/content/images/2021/03/xvesc27-cover.png.pagespeed.ic.Bi-x8nBop_.webp\" alt=\"\" loading=\"lazy\" width=\"1280\" height=\"720\" srcset=\"https://menn.blog/content/images/size/w600/2021/03/vesc27-cover.png 600w, https://menn.blog/content/images/size/w1000/2021/03/vesc27-cover.png 1000w, https://menn.blog/content/images/2021/03/xvesc27-cover.png.pagespeed.ic.Bi-x8nBop_.webp 1280w\" sizes=\"(min-width: 1200px) 1200px\" data-pagespeed-url-hash=\"3815260458\" onload=\"pagespeed.CriticalImages.checkImageForCriticality(this);\"></figure><p>พอมานึกย้อนดูรูปเก่าๆ ก็คิดเหมือนกันว่า</p><blockquote>“ไอ้เด็กตัวเล็กๆ พวกนี้มันไปทำอะไรกัน? เปลี่ยนทางน้ำ เชื่อมผืนดิน จากการขุดดินทีละหลุม ผูกเหล็กทีละปล้อง ขึ้นแบบทีละแผ่น เทปูนทีละถุง – เรียนวิศวะ แต่ลงหน้างานแบบเดียวกับกรรมกร”</blockquote><h2 id=\"%E0%B8%AA%E0%B8%B0%E0%B8%9E%E0%B8%B2%E0%B8%99%E0%B8%97%E0%B8%B5%E0%B9%88%E0%B8%82%E0%B9%89%E0%B8%B2%E0%B8%A1%E0%B9%81%E0%B8%9C%E0%B9%88%E0%B8%99%E0%B8%99%E0%B9%89%E0%B8%B3%E0%B9%81%E0%B8%A5%E0%B8%B0%E0%B9%80%E0%B8%8A%E0%B8%B7%E0%B9%88%E0%B8%AD%E0%B8%A1%E0%B8%9C%E0%B8%B9%E0%B9%89%E0%B8%84%E0%B8%99\">สะพานที่ข้ามแผ่นน้ำและเชื่อมผู้คน</h2><p>แม้จะเคยได้ยินมาว่าในหลวงโปรดการสร้างฝายมากกว่าสร้างสะพาน แต่เด็กวิศวะอย่างเรา – ผู้ไม่ละเอียดอ่อนและชำนาญในเส้นทางน้ำ – ย่อมรู้สึกอุ่นใจกับสะพานที่จับต้องได้มากกว่า และบรรเทาความเดือดร้อนได้เป็นรูปธรรมรวดเร็วกว่า</p><p>แต่กระนั้นเมื่อลงหน้างานจริง การเปลี่ยนเส้นทางน้ำก็ไม่ใช่เรื่องง่าย ในค่ายของผมนั้น ปกติหน้าแล้งที่หมู่บ้านน้ำจะน้อย แต่ช่วงที่เราก่อสร้างกลับมีน้ำไหลท่วมฐานตลอดเวลา แก้ด้วยความรู้ทางวิศวกรรมจนหมดหนทาง เพื่อนเลยยอมทิ้งศักดิ์ศรีวิศวะ ถามคนทรงและไหว้เจ้าที่ กลายเป็นฝนหยุดตก น้ำไหลออก ทุกอย่างดำเนินต่อไปราวกับไม่เคยมีอุปสรรคอะไรเกิดขึ้น</p><p>เมื่อออกไปอยู่กับชนบท วิธีมองโลกของเราก็จะเปลี่ยนไป แม้เด็กๆ ลูกหลานชาวบ้าน จะมาเล่น มาร้องเพลง มาเรียนหนังสือกับเรา แต่ปัญหาหลายๆ อย่าง เราเองก็ต้องออกไปเรียน ไปรู้ จากการไปพูดคุย และปะทะสังสรรค์กับชาวบ้านเช่นกัน</p><figure><img src=\"https://menn.blog/content/images/2021/03/xfriends-1.jpg.pagespeed.ic.Ucsid-nfL3.webp\" alt=\"\" loading=\"lazy\" width=\"1135\" height=\"735\" srcset=\"https://menn.blog/content/images/size/w600/2021/03/friends-1.jpg 600w, https://menn.blog/content/images/size/w1000/2021/03/friends-1.jpg 1000w, https://menn.blog/content/images/2021/03/xfriends-1.jpg.pagespeed.ic.Ucsid-nfL3.webp 1135w\" sizes=\"(min-width: 720px) 720px\" data-pagespeed-url-hash=\"1781380847\" onload=\"pagespeed.CriticalImages.checkImageForCriticality(this);\"></figure><h2 id=\"%E0%B8%9E%E0%B8%B5%E0%B9%88%E0%B8%99%E0%B9%89%E0%B8%AD%E0%B8%87-%E0%B9%81%E0%B8%A5%E0%B8%B0-%E0%B8%9C%E0%B8%AD%E0%B8%87%E0%B9%80%E0%B8%9E%E0%B8%B7%E0%B9%88%E0%B8%AD%E0%B8%99\">พี่น้อง และ ผองเพื่อน</h2><p>มีคำกล่าวว่า ค่ายคือคณะวิศวะ จุฬาฯ ในอดีต ที่ที่ความเป็นพี่เป็นน้องเข้มข้น ช่วยเหลือ เกื้อกูลและเชื่อฟัง ซึ่งต้องยอมรับว่า เพราะองค์ความรู้ในแต่ละชั้นปีนั้นต่างกันจริงๆ และกฏระเบียบต่างๆ ที่เคร่งครัด ก็มักมีจุดประสงค์เพื่อความปลอดภัย และการไม่ไปรบกวนชุมชน (เช่น กฎที่ว่าห้ามซื้อของจากชาวบ้าน)</p><p>การแบ่งหน้าที่กันทำ หมุนเวียนงานกัน ทำให้แต่ละคนเข้าใจปัญหาของแต่ละฝ่ายได้ไม่ยาก และบนค่ายที่ทุกคนเท่าเทียมกัน – จนใครที่ได้กินไข่มากกว่าคนอื่น 1 ฟอง นับเป็นการเอาเปรียบ – ย่อมทำให้ความทรงจำบนค่ายนั้น มีแต่เรื่องดีๆ ของการช่วยกันแก้ปัญหา และช่วยกันสร้างสรรค์สิ่งต่างๆ มากกว่า</p><p>และความฝันในวัยเยาว์นั้นก็ช่างงดงามยิ่งนัก อาจเพราะเป็นช่วงเวลาที่ยังไม่มีภาระหรือต้องกังวลสิ่งใด อาจเพราะเป็นช่วงเวลาที่เปี่ยมไปด้วยความหวัง และพลังที่เต็มเปี่ยม</p><p>ช่วงเวลาที่อาจมีเพียงครั้งเดียวในชีวิต ที่เราจะคิดถึงเพื่อน พี่ น้อง และการอุทิศตนเพื่อสังคม อย่างมิรู้จักเหน็ดเหนื่อย</p><figure><img src=\"https://menn.blog/content/images/2021/03/xfriends.jpg.pagespeed.ic.wRuDoMSmMO.webp\" alt=\"\" loading=\"lazy\" width=\"1755\" height=\"1129\" srcset=\"https://menn.blog/content/images/size/w600/2021/03/friends.jpg 600w, https://menn.blog/content/images/size/w1000/2021/03/friends.jpg 1000w, https://menn.blog/content/images/size/w1600/2021/03/friends.jpg 1600w, https://menn.blog/content/images/2021/03/xfriends.jpg.pagespeed.ic.wRuDoMSmMO.webp 1755w\" sizes=\"(min-width: 1200px) 1200px\" data-pagespeed-url-hash=\"3376293335\" onload=\"pagespeed.CriticalImages.checkImageForCriticality(this);\"><figcaption>“แม้ชีวิตกูก็ให้ได้ ถ้ามึงเป็นชีวิตที่จะทำให้สังคมเราดีขึ้น” / “ถ้ากูมีเพื่อน สะพานเสร็จ… สะพานเสร็จได้เพราะกูมีเพื่อนและน้องๆ”</figcaption></figure><p><strong>หมายเหตุ:</strong> ใครคิดถึงวันเก่าๆ ไปดูรูปที่ <a href=\"https://www.facebook.com/pah.poolsil/media_set?set=a.194200853928271&amp;type=3\">อัลบัมของหัวหน้าค่าย</a> ของเราได้ (มี 8 อัลบัมนะครับ) กับ สนใจร่วมงานรำลึก ถามป๊ะ, ฮั่น หรือหนค. ของรุ่นท่านได้เลย 🙂</p></div></article></div>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"5eb4327c8788ae1f06f58dc3b19d3e06ee4eb49c10076dc961f7aea500d767fa","category":"Thai"}