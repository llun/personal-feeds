{"title":"Coursera สตาร์ทอัพ EdTech ยื่นเอกสารเตรียมไอพีโอเข้าตลาดหลักทรัพย์นิวยอร์กแล้ว","link":"https://www.blognone.com/node/121563","date":1615020634000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/ipo.png?itok=bydZezbq\"></p><div itemprop=\"description\"><p>Coursera สตาร์ทอัพ EdTech พัฒนาแพลตฟอร์มรวมคอร์สออนไลน์ได้ยื่นเอกสาร S-1 แก่ ก.ล.ต. สหรัฐฯ​ เพื่อเตรียมไอพีโอแล้ว โดยบริษัทเตรียมจะออกจำหน่ายหุ้นสามัญเพิ่มทุนและเข้าจดทะเบียนในตลาดหลักทรัพย์นิวยอร์กโดยใช้สัญลักษณ์ซื้อขาย COUR</p><p>ธุรกิจหลักของ Coursera คือพัฒนาแพลตฟอร์มเพื่อรวมคอร์สเรียนพร้อมรับวุฒิการศึกษาจากคอร์สเรียนออนไลน์ โดยปัจจุบันมีมหาวิทยาลัยและบริษัทชื่อดังเข้าร่วมหลายแห่ง มีคอร์สให้เรียนหลากหลาย ตั้งแต่ด้านธุรกิจ, เทคโนโลยี, วิทยาการข้อมูล และอื่น ๆ ซึ่งธุรกิจของ Coursera เติบโตสูงมากในช่วงการระบาดของโรค COVID-19 ที่ผ่านมา แพลตฟอร์มมียอดการสมัครเรียนสูงขึ้นอย่างมีนัยสำคัญ ทำให้บริษัทมีค่าใช้จ่ายในการดำเนินงานสูงขึ้นเนื่องจากแผนประเภท freemium และค่าใช้จ่ายด้านการตลาด</p><p>รายได้ของ Coursera ในปี 2020 โตขึ้น 59% เมื่อเทียบกับปีก่อนหน้า แต่บริษัทยังมีผลประกอบการขาดทุนที่ 66.8 ล้านดอลลาร์ ซึ่งผลประกอบการของบริษัทขาดทุนเพิ่มขึ้นราว 20 ล้านดอลลาร์ทุกปี โดยในช่วงสองปีที่ผ่านมา ทางบริษัทมีผู้เรียนที่ได้รับวุฒิการศึกษาแล้วกว่า 12,000 คน ส่วนยอดการสมัครในปีที่แล้วเติบโตขึ้น 65% เมื่อเทียบกับปีก่อนหน้า</p><p>Coursera ก่อตั้งโดย Daphne Koller และ Andrew Ng อาจารย์วิทยาการคอมพิวเตอร์จากมหาวิทยาลัยสแตนฟอร์ดในปี 2012 และตอนนี้แพลตฟอร์มมีมหาวิทยาลัยเข้าร่วมบนแพลตฟอร์มกว่า 150 แห่ง พร้อมให้บริการคอร์สเรียนกว่า 4,000 คอร์ส ซึ่งจุดขายคือให้วุฒิการศึกษาในราคาที่ถูกกว่า รวมถึงมีคอร์สฝึกทักษะด้านอาชีพให้บริการด้วย</p><p>ที่มา - <a href=\"https://www.cnbc.com/2021/03/05/coursera-files-for-ipo-amid-online-learning-boom-.html\">CNBC</a></p><p><img alt=\"No Description\" src=\"https://www.blognone.com/sites/default/files/externals/2d80ed6a330b85c7a92171ad236c1a41.png\"><br>ภาพจาก <a href=\"https://about.coursera.org/press\">Coursera</a></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c641051ada81cf8ccfae5ca401cc0b9d5d7e76f5ae5d94122e57fedf09bc15bc","category":"Thai"}