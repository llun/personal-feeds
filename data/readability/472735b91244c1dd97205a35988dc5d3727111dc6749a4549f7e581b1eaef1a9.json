{"title":"AIS ร่วมทำโครงการเที่ยวภูเก็ตกักตัวบนเรือยอชต์ 14 วัน ใช้สายรัดข้อมือ NB-IoT ติดตามอาการและพิกัด","link":"https://www.blognone.com/node/121579","date":1615192712000,"content":"<div id=\"readability-page-1\" class=\"page\"><div id=\"block-system-main\" itemscope=\"\" itemtype=\"http://schema.org/BlogPosting\"><p><img alt=\"Node Thumbnail\" src=\"https://www.blognone.com/sites/default/files/styles/thumbnail/public/topics-images/ais_menu_logo.png?itok=FHW9XAKI\"></p><div itemprop=\"description\"><p>AIS ร่วมกับ สำนักงานส่งเสริมเศรษฐกิจดิจิทัลหรือดีป้า และ กลุ่มผู้ประกอบการบริหารจัดการท่าเรือ และสมาคมธุรกิจเรือยอชต์ไทย ทำโครงการ Digital Yacht Quarantine หรือโครงการกักตัวบนเรือยอชต์ โดยใช้ระบบติดตามจากสายรัดข้อมือบนเครือข่าย NB-IoT หวังจูงใจนักท่องเที่ยว กระตุ้นเศรษฐกิจในพื้นที่ภูเก็ตและภาคใต้</p><p>ขั้นตอนในการให้บริการคือ เมื่อนักท่องเที่ยวเดินทางเข้ามาทางเรือ สมาคมธุรกิจเรือยอชต์ไทยจะเป็นตัวแทนประสานงานกับหน่วยงานทางการแพทย์เพื่อทำการตรวจโรคในครั้งแรก พร้อมให้นักท่องเที่ยวสวมสายรัดข้อมือ หรือ NB-IoT Wristband Tourist Tracking ระบบจะส่งตัวเลขสุขภาพของนักท่องเที่ยวแต่ละคนตลอด 14 วันของการกักตัวเข้ามาที่ Dash Board ณ ที่ทำการท่าเทียบเรืออ่าวปอ</p><p><img alt=\"No Description\" src=\"https://www.blognone.com/sites/default/files/externals/2e07422adb18d3c2fc2380eccfd5f06b.jpg\"></p><p>หลังกักตัวครบ 14 วัน จะมีการนำข้อมูลทั้งหมดมาวิเคราะห์อีกครั้งว่านักท่องเที่ยวมีความเสี่ยงโควิด-19 มากน้อยเพียงใด เพื่อสร้างความมั่นใจก่อนให้นักท่องเที่ยวเดินทางขึ้นฝั่งภูเก็ตต่อไป</p><p>อุปกรณ์สวมใส่มี 2 รุ่นคือ Activ 10+ และ Smartwatch Active 30+ เป็นทั้ง Tracker และ Health Device ให้นักท่องเที่ยวติดตามและเฝ้าระวังป้องกันการออกนอกพื้นที่ มีเซนเซอร์อัจฉริยะที่สามารถวัดชีพจร ค่าความดัน และวัดอุณภูมิร่างกายของนักท่องเที่ยว อีกทั้งยังสามารถแจ้งสัญญาณ SOS ได้ หากนักท่องเที่ยวเกิดเหตุต้องการความช่วยเหลือ</p><p><img alt=\"No Description\" src=\"https://www.blognone.com/sites/default/files/externals/d11d1bdf388f601283f593af2f37f851.jpg\"></p><p>NB-IoT Wristband Tracking พัฒนาขึ้นโดยบริษัท พีเอ็มเอช โฮลดิ้ง หรือ POMO ผู้ให้บริการโซลูชั่น Tracking และ Monitoring มอนิเตอร์ข้อมูลสุขภาพนักท่องเที่ยว ทั้งอุณหภูมิร่างกาย, อัตราการเต้นของหัวใจ, สัญญาณชีพจร พิกัดของนักท่องเที่ยว และส่งข้อมูลต่อมายังแพทย์และเจ้าหน้าที่ผู้เกี่ยวข้อง ให้สามารถวิเคราะห์ข้อมูลความเสี่ยงด้านสุขภาพของนักท่องเที่ยวได้แบบเรียลไทม์</p><p><img alt=\"No Description\" src=\"https://www.blognone.com/sites/default/files/externals/0d56b573994de796367b7e6d4a3aef6b.jpg\"></p><p>ที่มา - ข่าวประชาสัมพันธ์</p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"472735b91244c1dd97205a35988dc5d3727111dc6749a4549f7e581b1eaef1a9","category":"Thai"}