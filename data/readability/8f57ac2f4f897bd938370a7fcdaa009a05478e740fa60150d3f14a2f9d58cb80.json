{"title":"รีวิว Samsung Galaxy Tab Active 3 อึด ถึก ทน ถอดแบตได้ มาพร้อม S-Pen พร้อมลุยทุกงาน","link":"https://www.blognone.com/node/121860","date":1616573369000,"content":"<div id=\"readability-page-1\" class=\"page\"><div itemprop=\"description\"><p>Samsung Galaxy Tab Active 3 อีกรุ่นของแท็บเล็ตสายอึด ถึก ทน จาก Samsung สำหรับผู้ใช้งานในองค์กร เป็นอุปกรณ์แบบ Rugged ที่โฟกัสการออกแบบไปที่ความทนของตัวเครื่อง เพื่อให้ตอบโจทย์การใช้งานในสภาพแวดล้อมเช่นการออกไซต์งาน หรือการใช้ภายนอก ในพื้นที่ที่มีฝุ่น มีน้ำหรือเสี่ยงต่อการตก และมีราคาเปิดตัวอยู่ที่ 21,900 บาท</p><p>จุดเด่นอีกอย่างคือรองรับการใช้งาน S-Pen รองรับการสัมผัสผ่านถุงมือผ้า และตอนหน้าจอเปียก เหมาะสำหรับวิศวกร หรือเจ้าหน้าที่ที่ต้องสวมถุงมือเวลาทำงาน หรือทำงานภายใต้สภาวะที่ต้องเปียกชื้นตลอดเวลา</p><p>Galaxy Tab Active 3 ยังสามารถถอดฝาหลังเปลี่ยนแบตเตอรี่ หรือใช้งานโดยไม่ต้องมีแบตเตอรี่ แค่เสียบสายชาร์จ USB-C ไว้โดยตรงได้อีกด้วย</p><p><img alt=\"No Description\" src=\"https://www.blognone.com/sites/default/files/externals/1a967abe90617ab2b8dc8f72120dc257.jpg\"></p><p><strong>สเปกเครื่อง</strong></p><p>ตัวเครื่องไม่ได้ใช้สเปกที่ใหม่นัก ชิปที่ใช้เป็น Exynos 9810 แบบเดียวกับ Samsung Galaxy S9 (ปี 2018) แต่ไปเน้นด้านความทนทานและฟังก์ชั่นมากกว่า เพราะทนต่อการตกกระแทกมาตรฐาน MIL-STD-810H และกันน้ำกันฝุ่นแบบ IP68 มีสเปกอื่นๆ ดังนี้</p><ul><li>หน้าจอ TFT-LCD 24-bit ขนาด 8 นิ้ว</li><li>ความละเอียดหน้าจอ1200x1920 พิกเซล</li><li>ซีพียู Exynos 9810</li><li>แรม 4GB</li><li>หน่วยความจำภายใน 64GB</li><li>กล้องหลัง 13MP</li><li>กล้องหน้า 5MP</li><li>รองรับซิม 4G และการ์ด microSD สูงสุด 1TB</li><li>แบตเตอรี่ 5,050 mAh ชาร์จเร็ว 15W</li><li>รัน Android 10 ครอบทับด้วย One UI 2.1</li></ul><p>ด้านหน้าเป็นหน้าจอ LCD พร้อมกล้องหน้า 5MP ยังมีปุ่มโฮม ปุ่มแทสก์ และปุ่มย้อนกลับ อยู่ครบทั้งสามปุ่ม น่าจะเป็นเพราะออกแบบมาสำหรับสถานการณ์ที่กดบนจอยาก กดด้วยปุ่มจริงง่ายกว่า ส่วนการแสกนลายนิ้วมือ เป็นแบบทำผ่านปุ่มโฮม เหมือนในอุปกรณ์ Samsung รุ่นก่อนๆ</p><p><img alt=\"No Description\" src=\"https://www.blognone.com/sites/default/files/externals/b99468d8dc0aefa1154af3f343d94509.jpg\"></p><p>ด้านหลังมีกล้อง 13MP ตัวเดียว ชาร์จผ่าน USB-C รองรับชาร์จเร็วสูงสุด 15W มีที่ชาร์จมาให้ในกล่อง มีลำโพงตัวเดียวอยู่ด้านล่างของตัวเครื่อง</p><p><img alt=\"No Description\" src=\"https://www.blognone.com/sites/default/files/externals/9e3ce9e3530776075af3dfaed3c17ef2.jpg\"></p><p>ด้านซ้ายมีพอร์ต Samsung POGO สำหรับใช้กับอุปกรณ์เสริมเช่นคีย์บอร์ดหรืออื่นๆ ในตระกูล Galaxy Tab ได้</p><p><img alt=\"No Description\" src=\"https://www.blognone.com/sites/default/files/externals/1d04852408a53898d840bcb1a65306e9.jpg\"></p><p>ด้านขวามีปุ่มเพิ่ม-ลดเสียง ปุ่มพาวเวอร์ และ Active Key (ปุ่มสีส้ม) ซึ่งเป็นปุ่มฮอตคีย์ที่ตั้งค่าให้เปิดแอปต่างๆ ได้</p><p><img alt=\"No Description\" src=\"https://www.blognone.com/sites/default/files/externals/3700ea2b7089180e7ba1cbab4a00f90f.jpg\"></p><p>ในกล่องให้เคสกันกระแทกแบบหนามาด้วย (แม้ตัวเครื่องจะดูแข็งแรงอยู่แล้ว) ปากกา S-Pen เสียบอยู่ที่ด้านบนของเคส ส่วนที่ตัวเครื่องจะไม่มีช่องให้เสียบเก็บปากกา S-Pen</p><p>เมื่อใส่เคสแล้วจะเพิ่มความหนาของเครื่องมาอีกเล็กน้อย ช่วงมุมกินขอบจอเล็กน้อย และเป็นยางแบบนูนขึ้นมา ช่วยป้องกันกระจกไม่ให้กระแทกกับพื้นโดยตรง</p><p><img alt=\"No Description\" src=\"https://www.blognone.com/sites/default/files/externals/808bd823658e2670034e60f02be0ef7b.jpg\"><img alt=\"No Description\" src=\"https://www.blognone.com/sites/default/files/externals/4f8b2dea1360b43bd2c3fae13bdb07df.jpg\"></p><p><strong>หน้าจอ UI และการทดสอบประสิทธิภาพ</strong></p><p>ระบบปฏิบัติการเป็น Android 10 ครอบด้วย One UI 2.1 มาจากโรงงาน สามารถเลือกไม่ติดตั้งแอป Samsung ได้ แต่มีแอป Google บังคับติดตั้งมาให้ในตัว ไม่สามารถเลือกไม่ติดตั้งได้</p><p><img alt=\"No Description\" src=\"https://www.blognone.com/sites/default/files/externals/f2f8c0180930b8616e9124b65d6bd4ca.jpg\"><em>แอป Geekbench 5 ผู้เขียนลงเพิ่มเติมเพื่อทำการทดสอบ</em></p><p><img alt=\"No Description\" src=\"https://www.blognone.com/sites/default/files/externals/221f8110e5af6950852ea7ff569e9001.jpg\"></p><p>คะแนน Geekbench 5 ไม่สูงนัก เพราะใช้ซีพียูปี 2018 น่าจะเหมาะกับผู้ใช้งานที่ไม่ได้เน้นใช้ประสิทธิของตัวเครื่องมากนัก แต่ต้องการความทนทานและฟังก์ชั่นของปุ่มกดในสถานการณ์ที่ใช้จอสัมผัสยาก</p><p><strong>กล้อง</strong></p><p>ทั้งกล้องหน้าและกล้องหลัง ให้มาในคุณภาพที่พอใช้ สู้กล้องมือถือในปี 2021 แม้จะรุ่นกลางๆ ก็ไม่น่าได้ แต่มีไว้ในระดับ “พอใช้งาน” เช่นถ่ายภาพรายละเอียดอุปกรณ์ เอกสาร หรือใช้กล้องหน้าเพื่อการประชุมงาน</p><p><img alt=\"No Description\" src=\"https://www.blognone.com/sites/default/files/externals/2339354acb6150a9fcdbad7b8ad00cd1.jpg\"><img alt=\"No Description\" src=\"https://www.blognone.com/sites/default/files/externals/c7afb0028b8f1818f4992a7c90944687.jpg\"><img alt=\"No Description\" src=\"https://www.blognone.com/sites/default/files/externals/9c922984029c8c4df8c8fd7cf6821af5.jpg\"></p><p><strong>ฟังก์ชั่นอื่นๆ และความทนทาน</strong></p><p>ผู้เขียนลองทดสอบนำเครื่องที่ใส่เคสแล้วทำตกจากอกสู่โต๊ะ และพื้น ไม่ปรากฎร่องรอยใดๆ บนหน้าจอ เมื่อนำไปวางในซิงค์ และเปิดน้ำจากก็อกใส่ประมาณ 5 นาที ตัวเครื่องมีอาการรวนเล็กน้อย กดปุ่มไม่ได้ในช่วงแรก แต่หลังจากนั้นก็ใช้งานได้ ตอนหลังขึ้นเตือนพบความชื้นในพอร์ตและไม่ยอมให้ต่อสายชาร์จอยู่นานพอสมควร กว่าจะกลับไปชาร์จได้ แต่ก็ไม่มีปัญหาอะไรในระยะยาว และคิดว่าถ้าใส่เคสคงป้องกันน้ำได้ดีกว่าอีกหน่อย (เพราะฝาหลังถอดเปิดได้)</p><p><img alt=\"No Description\" src=\"https://www.blognone.com/sites/default/files/externals/ef2f9d5a29d6c3543af067ee4b25faac.jpg\"><img alt=\"No Description\" src=\"https://www.blognone.com/sites/default/files/externals/6ae2f1a320cc89c0c33fca4c115ba4fa.jpg\"><img alt=\"No Description\" src=\"https://www.blognone.com/sites/default/files/externals/8ab8a4780f675bcbd032425f3979c806.jpg\"><img alt=\"No Description\" src=\"https://www.blognone.com/sites/default/files/externals/ab1cc60e9d617dd1b03949611d8d75ec.jpg\"></p><p>อีกฟังก์ชั่นที่น่าสนใจคือสามารถถอดฝาหลัง เพื่อถอดแบตเปลี่ยนได้ ซึ่งไม่ค่อยได้เห็นกันในมือถือหรือแท็บเล็ตรุ่นใหม่ๆ ทั่วไป นอกจากนี้ยังสามารถทำงานได้แม้ไม่ใส่แบต แต่ใช้เสียบสาย USB-C ชาร์จไว้แทนอีกด้วย</p><p><img alt=\"No Description\" src=\"https://www.blognone.com/sites/default/files/externals/b55b61577e450e1fda3b6751e86c352b.jpg\"><em>ช่องรอบแบตเตอรี่จะมีขอบยางกันน้ำอยู่ที่ฝาหลัง</em></p><p><strong>สรุป</strong></p><p>Galaxy Tab Active 3 ถือเป็นแท็บเล็ตแบบ Rugged ที่หากเทียบราคาเริ่มต้น 21,900 บาทกับประสิทธิภาพแล้ว ถือว่าค่อนข้างสูง เพราะ Galaxy Tab S7 รุ่น WiFi ที่มาพร้อมชิปเรือธงปีที่แล้วอย่าง Snapdragon 865+ มีราคาอย่างเป็นทางการบนเว็บไซต์ Samsung อยู่ที่ 23,900 บาทใกล้เคียงกัน นอกจากนี้ยังได้หน้าจอ 11 นิ้ว แรม และหน่วยความจำภายในที่มากกว่า</p><p>แต่สำหรับลูกค้าองค์กร คนที่ต้องทำงานในโรงงานอุตสาหกรรม ไซต์งาน หรืออื่นๆ แล้ว ความแข็งแรงทนทาน การกันน้ำ IP68 การใช้งานผ่านถุงมือ หรือการพกแบตเตอรี่สำรองไว้เปลี่ยนเพื่อใช้งาน อาจคุ้มค่าพอให้ยอมแลกประสิทธิภาพกับความคงทนที่เพิ่มเข้ามา เพื่อความไว้ใจได้ในการทำงาน และทำให้ Galaxy Tab Active 3 เป็นอีกตัวเลือกที่น่าสนใจ</p><p><img alt=\"No Description\" src=\"https://www.blognone.com/sites/default/files/externals/3fe48ad4feafbffec33841e864cee1ef.jpg\"><img src=\"https://www.blognone.com/sites/default/files/externals/7d194eaf1e57eb90543b957f389cbf5c.jpg\" alt=\"\"></p></div><div id=\"page-sharing\"><p><span id=\"page-sharing-title\">Get latest news from Blognone</span></p></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8f57ac2f4f897bd938370a7fcdaa009a05478e740fa60150d3f14a2f9d58cb80","category":"Thai"}