{"title":"FireEye แยกครึ่งบริษัท ขายธุรกิจ FireEye เดิมให้กลุ่มทุน STG, เหลือฝั่ง Mandiant ไว้","link":"https://www.blognone.com/node/122999","date":1622736840000,"content":"<div><div><div><p>บริษัทความปลอดภัย FireEye ประกาศขายกิจการส่วนของ FireEye เดิม (network, email, endpoint, cloud security) รวมถึงชื่อแบรนด์ FireEye ให้กับกลุ่มบริษัท Symphony Technology Group (STG) ในราคา 1.2 พันล้านดอลลาร์</p>\n<p>หลังจากขายกิจการแล้ว FireEye เดิมจะเหลือส่วนธุรกิจวิเคราะห์ข้อมูลความปลอดภัย Mandiant ที่ซื้อกิจการมาในปี 2013 (และคาดว่าจะเปลี่ยนชื่อนิติบุคคลกลับมาเป็น Mandiant)</p>\n<p>ซีอีโอคนปัจจุบันของ FireEye คือ Kevin Mandia ผู้ก่อตั้ง Mandiant นั่นเอง (รับตำแหน่งในปี 2016) ส่วนเหตุผลที่ต้องแบ่งครึ่งบริษัทเป็นเพราะธรรมชาติของธุรกิจทั้งสองปีกต่างกัน และมองว่า Mandiant มีโอกาสเติบโตมากกว่า จึงแยกบริษัทเพื่อให้โฟกัสกับ Mandiant เต็มที่</p>\n<p><img src=\"https://www.blognone.com/sites/default/files/externals/647bed2797ffb797b64adeeec599f383.png\" /></p>\n<p>ส่วนผู้ซื้อกิจการ FireEye คือกลุ่มทุน STG <a href=\"https://www.blognone.com/node/121589\">เพิ่งซื้อธุรกิจ enterprise ของ McAfee ไปเมื่อต้นปีนี้ในราคา 4 พันล้านดอลลาร์</a> และ<a href=\"https://www.blognone.com/node/114733\">ซื้อบริษัท RSA ต่อจากกลุ่ม Dell เมื่อปี 2020</a> รวมถึงซื้อบริษัทความปลอดภัยรายเล็กๆ มาก่อนหน้านี้อีกหลายราย รูปแบบธุรกิจของ STG คือการซื้อบริษัทมาปรับปรุงกิจการ ก่อนนำไปขายหุ้น IPO กลับอีกครั้งในภายหลัง</p>\n<p>FireEye คาดว่าธุรกรรมจะเสร็จภายในไตรมาส 4/2021 โดยระหว่างนี้ทั้ง FireEye กับ Mandiant จะยังอยู่ด้วยกันภายใต้ร่มของบริษัทเดียวกันไปก่อน</p>\n<p>ที่มา - <a href=\"https://www.fireeye.com/company/press-releases/2021/fireeye-announces-sale-of-fireeye-products-business-to-symphony-technology-group.html\">FireEye</a></p>\n</div></div></div><div><div>Topics: </div><div><div><a href=\"/topics/fireeye\">FireEye</a></div><div><a href=\"/topics/acquisition\">Acquisition</a></div><div><a href=\"/topics/mandiant\">Mandiant</a></div><div><a href=\"/topics/security\">Security</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4daa447d6655cf8964bafff08770713cbce2c2b245bc1dd2d9978e0b4ca0a2ca","category":"Thai"}