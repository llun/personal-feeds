{"title":"ทำเองงงเอง Sony ลบโฆษณา PlayStation 5 ออก หลังวางเครื่องกลับหัว","link":"https://www.blognone.com/node/123635","date":1625803893000,"content":"<div><div><div><p>รูปทรงของ PS5 ดูจะสร้างความปวดหัวให้กับผู้ที่ต้องการวางเครื่องแนวนอน ว่าด้านไหนควรจะเป็นด้านบนกันแน่ แม้แต่ Sony เอง เพราะล่าสุด Sony ต้องลบโฆษณาที่โพสต์ในทวิตเตอร์ออก หลังพบว่าในโฆษณา วางเครื่องกลับหัว ด้านใส่แผ่นที่ควรจะอยู่ด้านล่างตามภาพมาร์เก็ตติ้งภาพอื่น กลับไปอยู่ด้านบนแทน</p>\n<p>นี่ไม่ใช่ครั้งแรกที่ Sony มึนกับการวางเครื่อง PS5 ครั้งหนึ่ง Hermen Hulst ประธาน PlayStation เอง ยัง<a href=\"https://kotaku.com/even-the-head-of-playstation-studios-has-his-ps5-upside-1845873681\">เคยทวิตภาพแมวที่บ้าน พร้อมเครื่อง PS5 ที่วางกลับหัว</a>เอาด้านใส่แผ่นไว้ด้านบนมาแล้ว ก่อนลบทวิตนั้นออกไป แล้ว<a href=\"https://twitter.com/hermenhulst/status/1338077877489774592\">ทวิตคลิปใหม่อีกรอบ</a> โดยครอปเครื่อง PS5 ออก</p>\n<p>Sony โปรโมตภาพเครื่อง PS5 ทั้งแบบวางแนวตั้งและแนวนอน ส่วนแนวนอนจะวางช่องใส่แผ่นไว้ด้านล่างเสมอ แต่ถึงวางช่องใส่แผ่นไว้ด้านบน ก็ไม่น่าจะมีปัญหากับตัวเครื่องมากนัก นอกจากผู้เล่นอาจต้องคว่ำแผ่นบลูเรย์ นำด้านข้อมูลหันขึ้นด้านบน ก่อนใส่แผ่นเข้าไป</p>\n<p>ที่มา - <a href=\"https://kotaku.com/sony-pulls-ad-featuring-upside-down-ps5-1847253801\">Kotaku</a></p>\n<p><img src=\"https://www.blognone.com/sites/default/files/externals/8d2bc6e5b81bdce7652f94e3c9b2a759.jpg\" /><em>ภาพจากคลิปโฆษณาใน Sony ลงบนทวิตเตอร์ก่อนลบออก</em></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/ps5\">PS5</a></div><div><a href=\"/topics/sony\">Sony</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15ee9a4d874c190976a1911ef749779ad8decd2ceed9cf13563effa31d36094a","category":"Thai"}