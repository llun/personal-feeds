{"title":"เฟซบุ๊กสร้าง AI แปลงเสียงเป็นข้อความ ฝึกด้วยการใส่เสียงคนพูดและข้อความแยกกัน ไม่ต้องแปลงให้ดู","link":"https://www.blognone.com/node/122816","date":1621777588000,"content":"<div><div><div><p>เฟซบุ๊กรายงานความสำเร็จในการสร้างปัญญาประดิษฐ์แปลงเสียงเป็นข้อความ (speech recognition) ในชื่อ wav2vec-U โดยมีจุดเด่นคือเป็นปัญญาประดิษฐ์ที่ฝึกแบบ unsupervised ที่เป็นการฝึกปัญญาประดิษฐ์โดบไม่ต้องการข้อมูลตัวอย่างโดยตรง</p>\n<p>การสร้างปัญญาประดิษฐ์แปลงเสียงเป็นข้อความโดยปกติแล้วจะต้องใช้ชุดข้อมูลคู่กันระหว่างเสียงและข้อความที่แปลงไว้ก่อนหน้า (labeled data) เพื่อให้ปัญญาประดิษฐ์พยายามเลียนแบบ กระบวนการสร้างชุดข้อมูลนี้มีต้นทุนสูงที่ต้องแปลงข้อมูลเสียงเป็นข้อความนับพันชั่วโมง และในภาษาที่มีชุดข้อมูลอยู่น้อยก็สามารถฝึกปัญญาประดิษฐ์ได้ยาก</p>\n<p>wav2vec-U ต้องการข้อมูลสำหรับฝึกเป็นเพียงเสียงพูดของแต่ละภาษาโดยไม่ต้องมีข้อความประกบแต่อย่างใด อีกทางหนึ่งคือข้อความในภาษาเดียวกันแต่อาจจะเป็นคนละเรื่องราวกันเลยก็ได้ (unlabeled data) ข้อมูลทั้งสองชุดสามารถนำมาสร้างปัญญาประดิษฐ์ที่แปลงเสียงเป็นข้อความออกมาได้</p>\n<p>กระบวนการทำงานภายในของ wav2vec-U เป็นการสร้างปัญญาประดิษฐ์เพื่อแปลงเสียงออกมาเป็นคำอ่าน (phonemize) และแปลงข้อความออกมาเป็นคำอ่านเช่นกัน จากนั้นอาศัยปัญญาประดิษฐ์ discriminator พยายามตัดสินว่าคำอ่านที่ได้นั้นมาจากข้อความจริงหรือมาจากการแปลงเสียง ระหว่างการฝึกปัญญาประดิษฐ์เมื่อ discriminator เก่งขึ้นเรื่อยๆ ตัวปัญญาประดิษฐ์ที่แปลงเสียงเป็นคำอ่านก็ต้องพยายามสร้างข้อความที่สมจริงขึ้นเรื่อยๆ จนได้เป็นการแปลงเสียงเป็นข้อความ</p>\n<p>การทดสอบประสิทธิภาพของ wav2vec-U ด้วยชุดทดสอบ Librispeech ได้คะแนน word error rate (WER) อยู่ที่ 5.9 ระดับเดียวกับปัญญาประดิษฐ์ที่ใช้ข้อมูลแปลงเสียงเป็นข้อความโดยตรงที่ดีที่สุดในปี 2019</p>\n<p>ที่มา - <a href=\"https://ai.facebook.com/blog/wav2vec-unsupervised-speech-recognition-without-supervision/\">Facebook AI Blog</a></p>\n<p><img src=\"https://www.blognone.com/sites/default/files/externals/5034bfba6f857a23c9e65747d9955017.jpg\" /></p>\n<blockquote><p>It also works in languages other than English, see the Swahili demo below. So far we tried it on Kyrgyz, Tatar, German, Dutch, French, Spanish, Portuguese, Italian. <a href=\"https://t.co/rdgQhmQtrd\">pic.twitter.com/rdgQhmQtrd</a></p>\n<p>— Michael Auli (@MichaelAuli) <a href=\"https://twitter.com/MichaelAuli/status/1395774305372237825?ref_src=twsrc%5Etfw\">May 21, 2021</a></p></blockquote>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"48c24bdb5f5e69ab6bb11ad55578d78c522482e28d178af8928fec07ba219c1f","category":"Thai"}