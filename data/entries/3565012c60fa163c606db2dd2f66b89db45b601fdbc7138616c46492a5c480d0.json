{"title":"เกมเมอร์หัวร้อน แชมป์เก่า Hearthstone กดออกเกมแทนยอมแพ้ ในงานแข่งนัดชิง","link":"https://www.blognone.com/node/123090","date":1623218315000,"content":"<div><div><div><p>เกิดประเด็นร้อนในการแข่งขัน Hearthstone เมื่อ Zakarya “xBlyzes” Hail แชมป์เก่า Hearthstone วัย 20 ปี ของรายการ European Grandmasters Tournament ซีซั่น 2 ในปี 2020 ที่เข้ามาถึงรอบ Grand Final ในปีนี้ เพื่อประชันฝีมือกับ David “Frenetic” Neila ในเกมแบบชนะ 2 ใน 3 เกิดอาการหัวร้อน กดออกเกมในรอบสุดท้ายก่อนเกมจะจบ</p>\n<p>ในเกมตัดสิน หลังทั้งสองเสมอกันคนละสองเกม ฝั่ง xBlyzes ที่มีพลังชีวิตเหลือน้อย และไม่มีการ์ดมอนสเตอร์อยู่บนกระดาน (แปลว่าถูกโจมตีพลังชีวิตได้โดยตรง) ไม่สามารถเปิดการ์ดป้องกันใดๆ ได้ และเลือกที่จะกดออกเกม (Disconnect) แทนกดปุ่มยอมแพ้ (Concede) หรือยอมให้อีกฝ่ายโจมตีพลังชีวิตจนหมด ตามมารยาทในการแข่ง และถูกวิจารณ์ว่าเป็นการกระทำที่ขาดน้ำใจนักกีฬา</p>\n<p>หลังจากถูกผู้เล่นเข้าไปทวิตต่อว่าว่าไม่มีน้ำใจนักกีฬา ฝั่ง xBlyzes ก็<a href=\"https://twitter.com/xBlyzesHS/status/1401595101663596556?s=20\">ทวิตตอบเชิงประชด</a>ว่า “โทษทีที่โมโห เพราะฉันเพิ่งแพ้เกมที่สำคัญที่สุดในชีวิตไปนะ”</p>\n<p>อาการหัวร้อนของ xBlyzes อาจเป็นประเด็นที่สะสมมาตั้งแต่เขาถูกปรับเงินและตัดสองแต้มเพราะมาแข่งสายในรอบก่อนหน้า แถมยังถูกกล่าวหาว่าล้มเกม (win trading) แกล้งแพ้ให้กับนักแข่งอีกคนที่ชื่อ Zhym แลกกับเงิน ซึ่งเขาก็<a href=\"https://www.twitlonger.com/show/n_1srmr6g\">ปฏิเสธข้อกล่าวหานี้เป็นภาษาฝรั่งเศสบน Twitlonger</a> ว่าเขาไม่โง่พอจะล้มเกมแล้วแข่งต่อหรอก พร้อมระบุว่าเขาไม่เคยเล่นตุกติก และจะไม่มีวันทำด้วย</p>\n<p>อาการหัวร้อนคงเป็นอาการที่เกมเมอร์ทุกคนเคยเจอ และคงรู้ว่าจะยิ่งทำให้ฟอร์มการเล่นแย่ลง การไปพัก หรือทำอารมณ์ให้นิ่งก่อนมาเล่นต่อน่าจะดีกว่า แต่เมื่อเป็นการแข่งขันระดับโลกที่ไม่สามารถไปพักได้แบบนี้ แรงกดดันคงมีมหาศาล การมีความสามารถในการจัดการอารมณ์ที่ดีคงต้องเป็นอีกหนึ่งคุณสมบัติสำคัญของนักกีฬาอีสปอร์ต</p>\n<p>ที่มา - <a href=\"https://kotaku.com/hearthstone-grandmaster-ragequits-during-grand-finals-m-1847056697\">Kotaku</a></p>\n<p><img src=\"https://www.blognone.com/sites/default/files/externals/5c4463f20acc2adb48edab06374e4730.png\" /></p>\n</div></div></div><div><div>Topics: </div><div><div><a href=\"/topics/hearthstone\">Hearthstone</a></div><div><a href=\"/topics/esports-0\">eSports</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3565012c60fa163c606db2dd2f66b89db45b601fdbc7138616c46492a5c480d0","category":"Thai"}