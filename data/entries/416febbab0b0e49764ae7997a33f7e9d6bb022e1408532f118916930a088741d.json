{"title":"Yoko Taro ผู้กำกับ Nier Replicant บอกภาครีมาสเตอร์คงขายไม่ได้ ภาค Automata น่ะมันฟลุก","link":"https://www.blognone.com/node/122353","date":1619419233000,"content":"<div><div><div><p>Yoko Taro ผู้สร้างและผู้กำกับเกมซีรีส์ Nier เกมแอ็กชั่นยอดฮิต ออกมาบอกว่าภาค<br />\nNier Replicant Ver.1.22474487139… ที่นำมาขายใหม่ (ต่อไปขอเรียกสั้นๆ ว่า Nier Replicant) <a href=\"https://www.pcgamer.com/nier-replicant-pc-review/\">และได้คะแนนไป 90% จาก PC Gamer</a> และคะแนนเฉลี่ย 84 คะแนน <a href=\"https://www.metacritic.com/game/playstation-4/nier-replicant-ver122474487139\">บน Metacritic</a> นั้นเป็นแค่เวอร์ชั่นอัพเกรดของภาคปี 2010 บน PS3 เท่านั้น และคงขายไม่ออกหรอก</p>\n<p>Yoko Taro พูดถึง Nier Automata ที่กลายเป็นปรากฏการณ์เกมฮิต ว่ามันแค่ฟลุกเฉยๆ จึงอยากบอกไปยังผู้จัดจำหน่าย Square Enix ที่คิดว่าภาค Nier Replicant จะขายได้ ว่าสองภาคนี้มันเหมือนกันแค่ชื่อเท่านั้น ส่วนเนื้อหาในเกมไม่เหมือนกัน ฉะนั้นมันคงไม่ได้ขายดีเท่าไร เพราะเกมของเขาไม่เคยขายดีมาก่อนเลย ถ้าปั้มแผ่นมาก็เอาไปกองไว้ในโกดัง หรือเอาไปเล่นเป็นจานร่อนน่าจะสนุกกว่า</p>\n<p>ส่วน Yosuke Saito โปรดิวเซอร์ของเกม ก็ออกมาอ้อนวอนขอแฟนๆ ว่าถ้าเกมขายไม่ออก เขาและ Yoko Taro รวมถึง Keiichi Okabe ผู้แต่งเพลงประกอบ คงต้องขนแผ่นใส่รถตู้ไปตระเวนขายกันเอง ซึ่งเขาไม่อยากทำแบบนั้น ฉะนั้นช่วยซื้อหน่อยนะครับ</p>\n<p>Yoko Taro เอง ขึ้นชื่อว่าเป็นผู้สร้างเกมที่แปลกประหลาดอยู่แล้ว พฤติกรรมการตลาดแนวๆ นี้จึงไม่ค่อยน่าแปลกใจเท่าไร โดยเขามักใส่หน้ากากพลาสติกหัวกลมใหญ่สีเทาในการสัมภาษณ์และในวิดีโออยู่เสมอ พร้อมทั้งเล่น<a href=\"https://twitter.com/yokotaro\">ทวิตเตอร์</a>ที่ทวิตไปเรื่อยเปื่อย ล่าสุดเขาให้<a href=\"https://www.pcgamer.com/nier-livestream-confirms-extra-content-for-nier-replicant-and-a-new-yoko-taro-game/\">สัมภาษณ์ในไลฟ์ว่ากำลังทำเกมใหม่กับ Square Enix อยู่</a> แต่ก็ดูจะไม่ได้หวังอะไรมาก พร้อมบอกว่ามันเป็นเกมที่ไม่ค่อยจะปกติเท่าไร และไม่รู้จะอธิบายหรือขายเกมใหม่นี้ยังไงดี</p>\n<p>ที่มา - <a href=\"https://www.pcgamer.com/yoko-taro-doubts-nier-replicant-will-sell-very-well-because-automata-was-a-fluke/\">PC Gamer</a></p>\n<p><img src=\"https://www.blognone.com/sites/default/files/externals/88aa6f92b3416654bdfa3def44040341.jpg\" /></p>\n</div></div></div><div><div>Topics: </div><div><div><a href=\"/topics/nier\">Nier</a></div><div><a href=\"/topics/games\">Games</a></div><div><a href=\"/topics/square-enix\">Square Enix</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"416febbab0b0e49764ae7997a33f7e9d6bb022e1408532f118916930a088741d","category":"Thai"}