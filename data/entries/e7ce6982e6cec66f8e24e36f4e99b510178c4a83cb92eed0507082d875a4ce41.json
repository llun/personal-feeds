{"title":"ดราม่า #EAGate เมื่อมือดีขายการ์ดหายากใน FIFA Ultimate Team อาจเป็นพนักงานภายใน EA","link":"https://www.blognone.com/node/121667","date":1615620273000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>เกิดดราม่ากับระบบสุ่มการ์ดผู้เล่นใน FIFA Ultimate Team (เรียกย่อๆ ว่า FUT) ของเกม <a href=\"https://www.blognone.com/node/117006\">FIFA21</a> เมื่อทวิตเตอร์ <a href=\"https://twitter.com/FutArcade/status/1369665861913616392\">@FutArcade</a> ออกมาแฉว่ามีมือดีขายการ์ดหายากทั้งการ์ด Icon ที่มีผู้เล่นในตำนานอย่าง Ronaldo (บราซิล), Pele, Ronaldinho, Zinedine Zidane และ Ruud Gullit รวมถึงการ์ดพิเศษอย่าง Prime Icon Moments พ่วงกับ Team of The Year (TOTY) พร้อมติดแท็ก #EAGATE</p>\n<p>กระบวนการซื้อคือแค่จ่ายเงิน และบอกไอดี PSN และไอดี EA ให้คนขาย ก็จะได้รับการ์ดหายากเหล่านี้ ทำให้น่าสงสัยว่าบุคคลที่มีอำนาจ “เสกการ์ด” เข้าไปในไอดีผู้เล่นได้โดยตรง อาจมีความเกี่ยวข้อง หรือเป็นพนักงานภายในของ EA เอง</p>\n<p>การขายการ์ดมีราคาแตกต่างกันไป แต่ส่วนมากเป็นแบบจัดชุด อยู่ในระดับหลายร้อยถึงพันยูโร เช่นการ์ด Icon 3 ใบ มีผู้ขายอยู่ที่ราคา 750 ยูโร (ราว 27,500 บาท) และ 1,000 ยูโร  (ราว 36,800 บาท)  ไปจนถึงชุดจัดเซ็ต 3 Icon cards รวมกับ 2 (TOTY) อยู่ที่ 1,000 ยูโร ไปจนถึง 1,700 ยูโร (ราว 62,400 บาท)</p>\n<p><img src=\"https://www.blognone.com/sites/default/files/externals/2808e1def3a7a7611ef6b542160ede00.jpg\" alt=\"\" /></p>\n<p>การที่มีคนขายการ์ดหายากในราคาเหล่านี้ได้ สะท้อนว่าเปอร์เซ็นต์ที่ได้รับการ์ดเหล่านี้จริงๆ ต่ำมาก และผู้เล่นอาจต้องเสียเงินมากกว่านี้ เพื่อสุ่มให้ได้การ์ดเหล่านี้มา ทำให้การซื้อตรงๆ ไปเลย เป็นการลงทุนที่ชัวร์กว่า นอกจากนี้ EA ยังไม่ยอมเปิดเผยเรตการดร็อปการ์ดที่ชัดเจน เมื่อมีเรตต่ำกว่า 1% (ซึ่งการ์ด Icon เหล่านี้มีเรตต่ำกว่า 1%)</p>\n<p>ก่อนหน้านี้ตลาดมืดในการขาย FUT Coins ที่เอาไว้ใช้ประมูลการ์ด Icon ในเกมได้ แต่การขายการ์ด Icon โดยตรงแบบนี้ เพิ่งถูกแฉเป็นครั้งแรก และล่าสุด <a href=\"https://twitter.com/EASPORTSFIFA/status/1369761277636005888\">EA ก็ทวิตประกาศ</a> ไม่สนับสนุนการกระทำนี้ รวมถึงจะสอบสวนและจัดการปัญหานี้ภายใน และจะเปิดเผยข้อมูลการสืบสวนต่อชุมชนผู้เล่นต่อไป</p>\n<p>EA <a href=\"https://www.blognone.com/node/119472\">ทำรายได้มหาศาล</a>จาก FIFA Ultimate Team โดย<a href=\"https://www.blognone.com/node/110526\">เคยอธิบายต่อรัฐสภาอังกฤษว่าระบบสุ่มการ์ด (loot box) ของบริษัทนั้น มีจริยธรรม และขอให้เรียกมันว่า “surprised mechanic” ในปี 2019</a> แต่ก็<a href=\"https://www.blognone.com/node/119354\">ถูกศาลเนเธอร์แลนด์ตัดสินว่าระบบสุ่มการ์ดในเกม FIFA นั้นผิดกฎหมายการพนัน ในเดือนตุลาคม ปี 2020 เช่นกัน</a></p>\n<p>ที่มา - <a href=\"https://www.eurogamer.net/articles/2021-03-10-fifa-21-rocked-by-ea-gate-scandal-as-company-employee-alleged-to-have-sold-coveted-ultimate-team-cards-for-thousands-of-pounds\">Eurogamer</a>, <a href=\"https://twitter.com/FutArcade/status/1369665861913616392\">Twitter @FutArcade</a></p>\n<blockquote class=\"twitter-tweet\"><p lang=\"en\" dir=\"ltr\" xml:lang=\"en\"><a href=\"https://twitter.com/hashtag/EAGATE?src=hash&amp;ref_src=twsrc%5Etfw\">#EAGATE</a>A special thanks to <a href=\"https://twitter.com/RiberaRibell?ref_src=twsrc%5Etfw\">@RiberaRibell</a> for the picture , he did an amazing work❤️ (continue in the comments)<a href=\"https://twitter.com/hashtag/fut?src=hash&amp;ref_src=twsrc%5Etfw\">#fut</a> <a href=\"https://twitter.com/hashtag/fifa?src=hash&amp;ref_src=twsrc%5Etfw\">#fifa</a> <a href=\"https://t.co/bJIg2rpWtI\">pic.twitter.com/bJIg2rpWtI</a></p>\n<p>— Arcade-Fut (@FutArcade) <a href=\"https://twitter.com/FutArcade/status/1369665861913616392?ref_src=twsrc%5Etfw\">March 10, 2021</a></p></blockquote>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/ea-fifa\">EA FIFA</a></div><div class=\"field-item odd\"><a href=\"/topics/ea\">EA</a></div><div class=\"field-item even\"><a href=\"/topics/games\">Games</a></div><div class=\"field-item odd\"><a href=\"/topics/loot-box\">Loot Box</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7ce6982e6cec66f8e24e36f4e99b510178c4a83cb92eed0507082d875a4ce41","category":"Thai"}