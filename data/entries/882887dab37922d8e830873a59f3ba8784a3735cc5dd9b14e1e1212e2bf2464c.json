{"title":"หัวหน้าทีม Windows เล่า เลิกทำ Windows 10X เปลี่ยนมาทำ Windows 11 เพราะโรคระบาด","link":"https://www.blognone.com/node/123444","date":1624770436000,"content":"<div><div><div><p>Panos Panay หัวหน้าทีม Windows ให้สัมภาษณ์กับ The Verge ถึงเบื้องหลังการพัฒนา Windows 11 และ<a href=\"https://www.blognone.com/node/122746\">การยกเลิก Windows 10X</a> ว่าปัจจัยสำคัญมาจาก COVID-19 ที่ทำให้พฤติกรรมของผู้คนเปลี่ยนไปมาก</p>\n<p>Panos เล่าว่าเดิมทีไมโครซอฟท์กำลังทำอุปกรณ์สองจออย่าง Surface Neo ที่รัน Windows 10X อยู่เลย (เปิดตัว ต.ค. 2019) เพราะกรอบคิดในตอนนั้นคือ \"ทำงานได้ระหว่างเดินทาง\" (the way we work on the go) แต่ไม่กี่เดือนหลังจากเปิดตัว Surface Neo โลกก็เจอกับโรคระบาดใหญ่ทำให้ทุกคนหยุดเดินทาง กลับมาทำงานผ่านพีซีกันหมด ทำให้ไมโครซอฟท์ต้องกลับมาคิดใหม่</p>\n<p>สิ่งแรกๆ ที่ไมโครซอฟท์ตัดสินใจหลัง COVID-19 เริ่มระบาดคือ <a href=\"https://www.blognone.com/node/116157\">เปลี่ยน Windows 10X มาใช้กับอุปกรณ์จอเดียว</a> (พ.ค. 2020) แต่ภายหลังก็เปลี่ยนใจอีกรอบ ขยายขอบเขตของ Windows 10X มาเป็น Windows 11 แทน</p>\n<p><img src=\"https://www.blognone.com/sites/default/files/externals/b73e966bd9dfefdf7e1e12b95a6b0bf2.jpg\" /></p>\n<p>Panos บอกว่ากรอบคิดเบื้องหลังของ Windows 11 คือการทำงานแบบไฮบริด ทั้งจากที่บ้านและที่ทำงานผสมกัน เดิมทีพีซีพยายามปรับตัวเองเข้ากับวิถีชีวิตของคน แต่พอมีโรคระบาด กลายเป็นว่าคนต้องเป็นฝ่ายปรับชีวิตตัวเองเข้ากับพีซี</p>\n<p>กระบวนการพัฒนา Windows 11 เองก็อยู่บนวิถีชีวิตแบบใหม่นี้ เพราะพนักงานไมโครซอฟท์ก็ต้องทำงานจากที่บ้าน คุยกันผ่าน Microsoft Teams จึงมีบทเรียนว่าคนทำงานที่บ้านอยากได้อะไรบ้าง ตัวอย่างฟีเจอร์หนึ่งของ Windows 11 คือมีปุ่ม mute ปิดเสียงไมโครโฟนบนทาสก์บาร์ เพื่อป้องกันการเปิดไมโครโฟนโดยไม่ตั้งใจ</p>\n<p>การเพิ่มแอพ Android ก็ตอบโจทย์นี้เช่นกัน Panos บอกว่าเส้นแบ่งระหว่าง \"ทำงาน\" กับ \"เล่น\" เริ่มเบลอ ปกติแล้วแอพฝั่งวินโดวส์เน้นการทำงาน การเพิ่ม Android เข้ามาช่วยเติมเต็มฝั่งของ \"เล่น\" ให้กับแพลตฟอร์มได้</p>\n<p>Panos บอกว่าเขายังเชื่อในอุปกรณ์แบบสองจอ ว่าจะเกิดแน่ในอนาคต</p>\n<p>ที่มา - <a href=\"https://www.theverge.com/platform/amp/2021/6/25/22550134/microsoft-windows-11-panos-panay-interview\">The Verge</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/windows-10x\">Windows 10X</a></div><div><a href=\"/topics/microsoft\">Microsoft</a></div><div><a href=\"/topics/surface-neo\">Surface Neo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"882887dab37922d8e830873a59f3ba8784a3735cc5dd9b14e1e1212e2bf2464c","category":"Thai"}