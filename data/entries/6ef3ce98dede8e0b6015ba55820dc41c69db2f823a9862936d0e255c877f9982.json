{"title":"ไมโครซอฟท์ขยายโครงการ Secured-core ไปยัง Windows Server 2022 และ IoT","link":"https://www.blognone.com/node/121481","date":1614712463000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>ไมโครซอฟท์ประกาศขยายโครงการ Secured-core ที่เคยเป็น<a href=\"https://www.blognone.com/node/112696\">โครงการสำหรับพีซีมาตั้งแต่ปี 2019</a> มายังเซิร์ฟเวอร์และอุปกรณ์ IoT เพิ่มเติม</p>\n<p>โครงการ Secured-core เป็นการกำหนดเงื่อนไขความปลอดภัยอุปกรณ์ในระดับแก่นของซอฟต์แวร์ เช่น คอมพิวเตอร์ต้องบูตขึ้นมาด้วยซอฟต์แวร์ที่เชื่อถือได้ ในกรณีของพีซีมีเงื่อนไข เช่น ผู้ผลิตต้องเปิด Secure Boot เป็นค่าเริ่มต้น, เครื่องต้องรองรับ Windows Hello, และรองรับการเข้ารหัสข้อมูลด้วย BitLocker</p>\n<p>สำหรับ Secured-core Server ไมโครซอฟท์กำหนดเงื่อนไขต่างออกไปจากพีซีบางส่วน โดยเงื่อนไขหลักได้แก่</p>\n<ul>\n<li><strong>รองรับ TPM 2.0</strong> เพื่อยืนยันว่าซอฟต์แวร์ที่บูตขึ้นมาเชื่อถือได้</li>\n<li><strong>ป้องกันช่องโหว่เฟิร์มแวร์</strong> ตัวเฟิร์มแวร์ต้องตรวจสอบความถูกต้องด้วย Dynamic Root of Trust of Measurement (DRTM) และยังรันใน sandbox เพื่อลดผลกระทบในกรณีที่ตัวเฟิร์มแวร์มีช่องโหว่</li>\n<li><strong>Virtualization-based security (VBS)</strong> แยกเคอร์เนลออกจากส่วนอื่นของระบบ</li>\n</ul>\n<p>สำหรับอุปกรณ์ IoT ไมโครซอฟท์เรียกว่า Edge Secured-core มีเงื่อนไข ได้แก่</p>\n<ul>\n<li>ยืนยันตัวตนของอุปกรณ์ได้ที่ระดับฮาร์ดแวร์</li>\n<li>กำหนดเงื่อนไข integrity ของระบบได้</li>\n<li>อัพเดตซอฟต์แวร์ให้ทันสมัย และจัดการจากระยะไกลได้</li>\n<li>ปกป้องข้อมูลทั้งขณะเก็บในอุปกรณ์และขณะส่งข้อมูล</li>\n<li>มีตัวควบคุมความปลอดภัยในตัว</li>\n</ul>\n<p>สำหรับ Windows Server 2022 ทั้งอินเทลและเอเอ็มดีออกมาสนับสนุนแนวทาง Secured-core Server แล้ว แต่ยังไม่มีผู้ผลิตเซิร์ฟเวอร์ออกมาตอบรับแนวทางนี้ โดยผู้ใช้สามารถตรวจสอบเครื่องที่ผ่านเงื่อนไขได้เองผ่านทางหน้าจอ Windows Admin Center</p>\n<p>ที่มา - <a href=\"https://www.microsoft.com/security/blog/2021/03/02/microsoft-brings-advanced-hardware-security-to-server-and-edge-with-secured-core/\">Microsoft Security Blog</a></p>\n<p><img alt=\"No Description\" src=\"https://www.blognone.com/sites/default/files/externals/78987ecd37ba3366d37e168e837511c1.png\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/windows-server\">Windows Server</a></div><div class=\"field-item odd\"><a href=\"/topics/microsoft\">Microsoft</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6ef3ce98dede8e0b6015ba55820dc41c69db2f823a9862936d0e255c877f9982","category":"Thai"}