{"title":"Microsoft OpenJDK ออกตัวจริง, ไมโครซอฟท์บอก Azure คือบ้านของ Java","link":"https://www.blognone.com/node/122855","date":1622009351000,"content":"<div><div><div><p>ไมโครซอฟท์ประกาศออกรันไทม์ Microsoft Build of OpenJDK รุ่นเสถียร (general availability) หลังจาก<a href=\"https://www.blognone.com/node/122069\">เปิดทดสอบมาตั้งแต่ต้นเดือนเมษายน</a></p>\n<p>Microsoft Build of OpenJDK เป็นการนำซอร์สโค้ดของ OpenJDK มาคอมไพล์แจก และเปิดให้คนทั่วไปดาวน์โหลดมาใช้ได้ฟรี เป็นทางเลือกแทน <a href=\"https://www.blognone.com/node/101817\">Java SE เวอร์ชันของออราเคิลที่คิดเงินหากใช้ในเชิงพาณิชย์</a> โครงการนี้เป็นผลงานของ <a href=\"https://www.blognone.com/node/111452\">jClarity ที่ไมโครซอฟท์ซื้อกิจการมาในปี 2019</a></p>\n<p>คนที่สนใจสามารถดาวน์โหลดได้แล้วจาก <a href=\"https://www.microsoft.com/openjdk\">Microsoft Build of OpenJDK</a> ตอนนี้มีให้เลือกทั้ง OpenJDK 11 และ 16 สถาปัตยกรรม x86 ทั้ง 3 ระบบปฏิบัติการ (แมค ลินุกซ์ วินโดวส์) และมี OpenJDK 16 สถาปัตยกรรม AArch64/ARM64 ให้ทดสอบแบบพรีวิว</p>\n<p><img src=\"https://www.blognone.com/sites/default/files/externals/ade2908def2111700758569c34b9aaf6.png\" /></p>\n<p>ไมโครซอฟท์บอกว่ายุทธศาสตร์ของตัวเองคือทำให้ Azure เป็นแพลตฟอร์มที่เป็นมิตรกับแอปพลิเคชัน Java ฝั่งองค์กร (Azure is the home for your enterprise Java applications) ปัจจุบันไมโครซอฟท์มีบริการที่รองรับงานสาย Java หลายตัว เช่น Azure Spring Cloud ที่ร่วมกับ VMware ทำเพื่อรองรับแอปพลิเคชัน Spring Boot, รองรับการรัน Red Hat JBoss Enterprise และ IBM WebSphere เป็นต้น</p>\n<p>ภายในบริษัทไมโครซอฟท์เองก็มีหลายทีมที่ใช้ Java เช่น LinkedIn, Yammer, Minecraft, Azure, SQL Server และมีรัน VM ของตัวเองหลายแสนตัวที่รับโหลด Java ภายในบริษัท</p>\n<p><img src=\"https://www.blognone.com/sites/default/files/externals/de4173df27ebe3de0e804a3c60e4cc1c.png\" /></p>\n<p>ที่มา - <a href=\"https://azure.microsoft.com/en-us/blog/azure-is-the-home-for-your-enterprise-java-applications/\">Microsoft</a></p>\n</div></div></div><div><div>Topics: </div><div><div><a href=\"/topics/java\">Java</a></div><div><a href=\"/topics/microsoft\">Microsoft</a></div><div><a href=\"/topics/microsoft-azure\">Microsoft Azure</a></div><div><a href=\"/topics/enterprise\">Enterprise</a></div><div><a href=\"/topics/openjdk\">OpenJDK</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b1780a868ab890754b9156d813f75ae3e908b8947ff78cbb9d16d9d05f50c13a","category":"Thai"}