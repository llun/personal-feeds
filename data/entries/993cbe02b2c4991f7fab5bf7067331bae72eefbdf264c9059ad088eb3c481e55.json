{"title":"ทวิตเตอร์ถูกบล็อคในไนจีเรีย หลังทวีตของประธานาธิบดีโดนลบเพราะละเมิดกฎ","link":"https://www.blognone.com/node/123028","date":1622910938000,"content":"<div><div><div><p>เมื่อช่วงเช้าวันเสาร์ที่ 5 มิถุนายน 2021 ผู้ใช้ทวิตเตอร์ในประเทศไนจีเรียตื่นมาเพื่อพบว่าไม่สามารถใช้งานทวิตเตอร์ได้ โดยกระทรวงไอซีทีและวัฒนธรรมของไนจีเรียได้ออกมา<a href=\"https://twitter.com/FMICNigeria/status/1400843062641717249\">ประกาศ</a>ทางทวิตเตอร์ว่ารัฐบาลไนจีเรียได้ปิดกั้นการเข้าถึงแพลตฟอร์มทวิตเตอร์อย่างไม่มีกำหนดแล้ว</p>\n<p>ในประกาศได้ระบุว่าทวิตเตอร์ปล่อยให้แพลตฟอร์มถูกใช้เป็นเครื่องมือบ่อนทำลายรัฐบาลไนจีเรีย แต่สาเหตุที่ทวิตเตอร์ถูกบล็อคน่าจะเป็นเพราะเมื่อสองวันก่อน ประธานาธิบดีไนจีเรีย มูฮัมมาดู บูฮารี ได้ทวีตตอบโต้กลุ่มคนที่เขาอ้างว่าเป็นผู้โจมตีสาธารณูปโภคพื้นฐานทางตะวันตกเฉียงใต้ของประเทศว่า \"จะส่งนักรบที่ผ่านสงครามกลางเมืองมาแล้วไปคุยด้วยภาษาที่คุยกันเข้าใจ\" กล่าวคือเป็นการขู่ว่าจะส่งนักรบไปเอาคืนนั่นเอง</p>\n<p>ทวีตนั้นส่งผลให้ผู้ใช้ทวิตเตอร์ชาวไนจีเรียมองว่าเป็นการข่มขู่ประชาชนจึงพากันรีพอร์ตทวีตดังกล่าว ทำให้ทวิตเตอร์ลบทวีตนั้นไปและให้เหตุผลว่าละเมิดกฎแพลตฟอร์ม</p>\n<p>รัฐมนตรีไอซีทีของไนจีเรียวิจารณ์ทวิตเตอร์ว่า \"สองมาตรฐาน\" รวมถึงตั้งคำถามกับจุดประสงค์ของทวิตเตอร์ในไนจีเรีย ด้านทวิตเตอร์ก็ออกแถลงการณ์ว่าบริษัทรู้สึกกังวลอย่างมากที่แพลตฟอร์มถูกปิดกั้น และการเข้าถึงอินเทอร์เน็ตที่เปิดกว้างและฟรีนั้นเป็นสิทธิขั้นพื้นฐานของมนุษย์ยุคใหม่ พร้อมระบุว่าจะพยายามทำให้ทวิตเตอร์กลับมาใช้งานในไนจีเรียได้อีกครั้ง</p>\n<p>ด้านผู้ใช้ทวิตเตอร์ในไนจีเรียก็เริ่มหันไปใช้ VPN เพื่อเข้าถึงทวิตเตอร์กันแล้ว และผู้ใช้ทวิตเตอร์บางส่วนก็มองว่ามันน่าตลกที่รัฐบาลไนจีเรียประกาศปิดกั้นทวิตเตอร์ทางทวิตเตอร์เสียเอง</p>\n<p>ที่มา - <a href=\"https://edition.cnn.com/2021/06/04/africa/nigeria-suspends-twitter-operations-intl/index.html\">CNN</a></p>\n<p><img src=\"https://www.blognone.com/sites/default/files/externals/1c8b23098c67889a09f5fbbeb36c353e.jpg\" /><em>ประธานาธิบดีไนจีเรีย มูฮัมมาดู บูฮารี | ภาพโดย <a href=\"https://www.flickr.com/photos/usipeace/19965148362\">U.S. Institute of Peace</a></em></p>\n</div></div></div><div><div>Topics: </div><div><div><a href=\"/topics/nigeria\">Nigeria</a></div><div><a href=\"/topics/twitter\">Twitter</a></div><div><a href=\"/topics/internet-censorship\">Internet Censorship</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"993cbe02b2c4991f7fab5bf7067331bae72eefbdf264c9059ad088eb3c481e55","category":"Thai"}