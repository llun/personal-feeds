{"title":"วิเคราะห์ Microsoft อยากซื้อ Discord เพราะฐานผู้ใช้, มีแววใช้ขยาย Azure และนำมารวมกับ Xbox","link":"https://www.blognone.com/node/121916","date":1616998071000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลังมีข่าวลือว่า <a href=\"https://www.blognone.com/node/121825\">Discord อาจขายกิจการที่มูลค่าสูงถึง 10,000 ล้านดอลลาร์</a> และมีข่าวอีกว่า<a href=\"https://www.blognone.com/node/121835\">ผู้ซื้ออาจเป็น Microsoft</a> ล่าสุดเว็บไซต์ <a href=\"https://www.theverge.com/2021/3/26/22352028/microsoft-discord-acquisition-analysis-report\">The Verge</a> ได้วิเคราะห์เพิ่มเติมไว้ว่าสาเหตุในการซื้อครั้งนี้ อาจมีสามส่วน คือ Microsoft ต้องการฐานผู้ใช้และชุมชนจาก Discord รวมถึงอยากนำ Discord ไปอยู่บนบริการ Azure และอาจเตรียมนำมารวมเป็นระบบบน Xbox หากดีลนี้สำเร็จ</p>\n<p>ท่าทีของ Microsoft ในอดีตชี้ว่า ชุมชนและการสร้างคอนเทนต์นั้นเป็นสิ่งสำคัญมาก ตั้งแต่การซื้อ Linkedin (ชุมชนคนทำงาน) และ GitHub (ชุมชนนักพัฒนา) รวมถึงการ<a href=\"https://www.blognone.com/node/84436\">ซื้อบริการสตรีมเกม Beam</a> มา<a href=\"https://www.blognone.com/node/92736\">เปลี่ยนเป็น Mixer</a> (<a href=\"https://www.blognone.com/node/117071\">แม้เจ๊งไม่เป็นท่า</a>) โดย Satya Nadella ซีอีโอคนปัจจุบัน เพิ่งให้สัมภาษณ์กับ <a href=\"https://www.bloomberg.com/news/articles/2021-03-24/microsoft-ceo-hunts-anew-for-creator-hub-in-discord-after-tiktok-bid-fails\">Bloomberg</a> ไว้ก่อนหน้านี้ ว่าการสร้างคอนเทนต์และชุมชนผู้ใช้จะมีความสำคัญอย่างมากในอีก 10 ปีข้างหน้า</p>\n<p>ดีลซื้อ Discord ครั้งนี้ อาจเกิดเพราะ Microsoft เล็งเห็นคุณค่าของชุมชนผู้ใช้ Discord จำนวนกว่า 140 ล้านคนต่อเดือน แถมยังมีทั้งคอนเทนต์ครีเอเตอร์ชั้นนำจาก YouTube เกมเมอร์ชื่อดัง และอื่นๆ รวมถึงมีเซิร์ฟเวอร์ หรือห้องคุยเสียง ที่แอคทีฟกว่า 6.7 ล้านเซิร์ฟเวอร์ต่อวัน ทำให้เป็นโอกาสที่สำคัญอีกครั้งที่ Microsoft จะสร้างชุมชนผู้ใช้ของตัวเองได้ หลังจากพลาดมาแล้วกับ Mixer</p>\n<p><img src=\"https://www.blognone.com/sites/default/files/externals/e0065eab40b55a6f14a078dcc0783b89.png\" alt=\"\" /></p>\n<p>อีกประเด็นคือ Microsoft อาจอยากนำ Discord มารันบนบริการคลาวด์ Azure เพื่อขยายฐานผู้ใช้ และเป็นตัวชูโรงในการขายบริการ Azure หลังย้ายเซิฟเวอร์ Minecraft (ที่ Microsoft ซื้อมาจาก Mojang ผู้พัฒนา) จาก AWS ของ Amazon มารันบน Azure แล้วเช่นกัน</p>\n<p>ข้อสุดท้ายคือ Microsoft อาจต้องการนำบริการ Discord มารวมไว้บน Xbox เพราะอย่างไรผู้ใช้หลักของ Discord ก็เป็นเกมเมอร์ และเส้นแบ่งระหว่างคอนโซลและพีซี ก็บางลงทุกวัน โดย Phil Spencer หัวหน้าทีม Xbox เองก็<a href=\"https://www.theverge.com/21611412/microsoft-phil-spencer-interview-xbox-series-x-launch-decoder-podcast\">เคยพูดในการสัมภาษณ์</a>ว่า Discord เป็นที่ที่เหล่าเกมเมอร์มาคุยเรื่องเกม ดูเกมต่างๆ และดูคนอื่นเล่นเกม รวมถึงพูดถึงการเปิดให้ผู้ใช้คุย<a href=\"https://www.theverge.com/2019/11/14/20965239/xbox-project-scarlett-price-performance-ps5-phil-spencer-interview\">ข้ามแพลตฟอร์มบน Discord ได้</a></p>\n<p>แม้การซื้อ Discord จะทำให้ Microsoft อาจต้องเจอกับปัญหาการเหยียดผิว หรือการใช้เฮตสปีชอื่นๆ มากขึ้น แต่ Microsoft เองก็มีประสบการณ์ใกล้เคียงกันในสมัย Xbox Live มาก่อนแล้ว การนำ Discord เข้ามาผนวกเข้ากับ Xbox อาจดึงดูดผู้ใช้ได้มากขึ้น และเป็นไปในทางเดียวกับการเข้า<a href=\"https://www.blognone.com/node/118559\">ซื้อ Bethesda ก่อนหน้านี้</a></p>\n<p><img src=\"https://www.blognone.com/sites/default/files/externals/5dfb576c0351ce239488a38256be50ea.jpg\" alt=\"\" /></p>\n<p>ที่มา - <a href=\"https://www.theverge.com/2021/3/26/22352028/microsoft-discord-acquisition-analysis-report\">The Verge</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/microsoft\">Microsoft</a></div><div class=\"field-item odd\"><a href=\"/topics/discord\">Discord</a></div><div class=\"field-item even\"><a href=\"/topics/xbox\">Xbox</a></div><div class=\"field-item odd\"><a href=\"/topics/microsoft-azure\">Microsoft Azure</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7fa164c730578d03d7bd9ee61b85bcbda613827d2f7e18a1c3f5fa68761a7412","category":"Thai"}