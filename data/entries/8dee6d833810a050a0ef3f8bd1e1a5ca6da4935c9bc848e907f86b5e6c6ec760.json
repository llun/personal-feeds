{"title":"Google Pixel ได้ฟีเจอร์เพิ่ม: ถ่าย timelapse ในโหมด Night Sight, โฟลเดอร์เก็บรูปลับ ฯลฯ","link":"https://www.blognone.com/node/123065","date":1623119323000,"content":"<div><div><div><p>เดือนนี้กูเกิลปล่อยฟีเจอร์ให้ Pixel เยอะเป็นพิเศษ ภายใต้โครงการ Pixel Feature Drop ที่ดำเนินมาได้หลายเดือนแล้ว โดยบางส่วนมาพร้อมกับแพตช์ความปลอดภัยประจำเดือนมิถุนายน ที่ของ Pixel 5 มีขนาด 154MB (ปกติหลัก 10MB) และบางส่วนจะค่อยๆ ปล่อยออกมาเร็วๆ นี้</p>\n<p>สำหรับฟีเจอร์หลักๆ มีดังนี้</p>\n<p><strong>Timelapse for Astrophotography</strong> เป็นการต่อยอดจากฟีเจอร์ถ่ายดาวที่มีอยู่แล้ว โดยหลังจากนี้เมื่อผู้ใช้เข้าโหมด Night Sight (ใช้ร่วมกับ tripod) แล้วกล้องตรวจจับว่ากำลังถ่ายดาว มันจะถ่ายวิดีโอ timelapse มาให้ด้วย ยิ่งถ้าทิ้งไว้นานๆ ก็จะเห็นการเคลื่อนไหวของดาวอย่างชัดเจน</p>\n<p><strong>Locked Folder</strong> อันนี้เป็นฟีเจอร์ที่ประกาศในงาน Google I/O เดือนที่แล้วทำงานร่วมกับ Google Photos เป็นโฟลเดอร์สำหรับเก็บรูปลับ หรือรูปที่ไม่อยากให้ไปโชว์ในที่ใดๆ ก็ตาม เช่น Memories โดยสามารถเก็บเข้า Locked Folder ได้ทันทีที่ถ่ายรูปในแอพกล้องเลย</p>\n<p><strong>รับ/วางสายด้วยเสียง</strong> เป็นฟีเจอร์เล็กๆ ที่ให้ความสะดวกได้มาก เช่นพอมีสายเข้าแต่มือเราไม่ว่าง ก็สามารถพูด \"Hey Google, answer call\" หรือ \"reject call\" ได้เลย</p>\n<p><strong>Heads Up</strong> เป็นฟีเจอร์ที่รวมอยู่ใน Digital Wellbeing ที่ตอบรับสไตล์การใช้ชีวิตของคนสมัยนี้ได้เป็นอย่างดี เวลาผู้ใช้เดินไปด้วยใช้มือถือไปด้วย ทำให้ไม่ได้มองทางข้างหน้า โดยมือถือจะตรวจจับได้ว่าเรากำลังเดินอยู่ และส่งการแจ้งเตือนให้มองทางเป็นระยะๆ</p>\n<p><strong>Recorder</strong> แอพอัดเสียงที่มีฟีเจอร์แปลงเป็นข้อความให้อัตโนมัติ ตอนนี้รองรับภาษาอังกฤษสำเนียงสิงคโปร์, ออสเตรเลีย, ไอริช และอังกฤษแล้ว อันนี้จะมาภายในเดือนกรกฎาคม</p>\n<p>นอกจากนี้ก็เป็นฟีเจอร์ที่ใช้ในประเทศไทยไม่ได้ เช่นการตรวจจับรถชนที่มีอยู่แล้ว แต่เพิ่มประเทศที่รองรับ คือสเปน, ไอร์แลนด์ และสิงคโปร์ รวมถึง Call Screen ที่ตรวจจับให้ก่อนรับสายว่าเป็นโฆษณาหรือสแปมโทรมาหรือไม่ โดยใช้ในญี่ปุ่นได้แล้ว</p>\n<p>สุดท้ายยังมีการอัพเกรด Gboard ให้แสดงข้อความที่ก็อปปี้ไว้ให้เอาไปใช้ต่อได้ง่าย เช่นเบอร์โทร, อีเมล, URL และยังมีวอลล์เปเปอร์, ริงโทน และเสียงการแจ้งเตือนที่ร่วมสร้างสรรค์โดยศิลปิน LGBTQ+ สำหรับต้อนรับ Pride month อีกด้วย</p>\n<p>ฟีเจอร์ทั้งหมดนี้ไม่ได้ให้ Pixel ทุกรุ่น แต่ Pixel 3 ที่เก่าสุดก็ได้เกือบครบ ตามตารางท้ายข่าว</p>\n<p>ที่มา - <a href=\"https://www.androidpolice.com/2021/06/07/junes-pixel-feature-drop-is-here-and-theres-more-new-stuff-than-we-expected/\">Android Police</a>, <a href=\"https://blog.google/products/pixel/feature-drop-starry-videos-pride-wallpapers/\">The Keyword</a></p>\n<p><img src=\"https://www.blognone.com/sites/default/files/externals/8feca4d550399378756c83b6df11c8bd.png\" /></p>\n</div></div></div><div><div>Topics: </div><div><div><a href=\"/topics/google-pixel-5\">Google Pixel 5</a></div><div><a href=\"/topics/google\">Google</a></div><div><a href=\"/topics/android\">Android</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8dee6d833810a050a0ef3f8bd1e1a5ca6da4935c9bc848e907f86b5e6c6ec760","category":"Thai"}