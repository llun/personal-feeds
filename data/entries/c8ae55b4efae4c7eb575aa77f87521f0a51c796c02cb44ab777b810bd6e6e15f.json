{"title":"Unity ไตรมาส 1/2021 รายได้โต 41% ขยายฐานลูกค้าที่ไม่ใช่เกมได้มากขึ้น","link":"https://www.blognone.com/node/122704","date":1621222125000,"content":"<div><div><div><p>Unity Technologies บริษัทเจ้าของเอนจินเกม Unity เผยผลประกอบการไตรมาส 1/2021 ภาพรวมรายได้ 234.8 พันล้านดอลลาร์ เติบโตถึง 41% และคาดว่ารายได้ตลอดทั้งปี 2021 จะทะลุ 1 พันล้านดอลลาร์ อย่างไรก็ตาม บริษัทยังขาดทุนอยู่ 23.4 ล้านดอลลาร์</p>\n<p>รายได้ของ Unity มาจาก 2 ทางหลักๆ คือ ค่าไลเซนส์เอนจินเกม (Create Solutions) ทำเงินได้ 70.4 ล้านดอลลาร์ โต 51% กับบริการเกี่ยวกับเกม (Operate Solutions เช่น แบ็คเอนด์และโฆษณา) ทำเงินได้ 146.6 ล้านดอลลาร์ โต 40% ตอนนี้บริษัทมีพนักงานแล้ว 4,399 คน เติบโตขึ้น 50% จากปีก่อน</p>\n<p>Unity บอกว่ามีลูกค้ากลุ่มอื่นๆ นอกจากเกมเพิ่มขึ้นมาก เช่น รถยนต์ สุขภาพ การบิน ค้าปลีก หน่วยงานภาครัฐ ฯลฯ ตัวอย่างลูกค้าที่ยกมานำเสนอคือ VirtaMed บริษัทด้านการแพทย์ที่นำ Unity มาทำระบบซิมูเลเตอร์ฝึกผ่าตัด-วินิจฉัยอาการป่วยของคนไข้</p>\n<p><img src=\"https://www.blognone.com/sites/default/files/externals/ee6d54e487e4d2b8b0bb55b57e44058d.jpg\" /></p>\n<p>นอกจากนี้ Unity ยังมีลูกค้าใหม่คือ Here ที่เซ็นสัญญาร่วมกันทำระบบจัดการข้อมูลในรถยนต์ และบริษัทเกมมือถือชื่อดัง King (ในเครือ Activision) ก็เริ่มใช้ Unity กับเกมมือถือของตัวเองแล้วคือ Crash Bandicoot on the Run</p>\n<p>คำถามยอดฮิตในยุคนี้คือนโยบาย IDFA ของแอปเปิล มีผลต่อธุรกิจโฆษณาของ Unity แค่ไหน ซึ่ง Luis Felipe Visoso ซีเอฟโอตอบคำถามโดยยอมรับได้รับผลกระทบจริง และประเมินว่ารายได้จากโฆษณาน่าจะลดลง 30 ล้านดอลลาร์ในปี 2021 แต่บริษัทก็บอกว่าเตรียมพร้อมรับมือมานาน 2 ปีแล้ว โดย Unity ยังมีข้อมูลเชิงบริบท (contextual data) ที่ไม่ได้รับผลกระทบจาก IDFA ทำให้ธุรกิจโฆษณายังไปได้ดีอยู่</p>\n<p>ที่มา - <a href=\"https://investors.unity.com/news/news-details/2021/Unity-Announces-First-Quarter-2021-Financial-Results/default.aspx\">Unity</a>, <a href=\"https://s26.q4cdn.com/977690160/files/doc_financials/2021/q1/Unity-Software-Inc.,-Q1-2021-Earnings-Call-Transcript-May-11,-2021.pdf\">Unity</a></p>\n</div></div></div><div><div>Topics: </div><div><div><a href=\"/topics/unity3d\">Unity3D</a></div><div><a href=\"/topics/financial-report\">Financial Report</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c8ae55b4efae4c7eb575aa77f87521f0a51c796c02cb44ab777b810bd6e6e15f","category":"Thai"}