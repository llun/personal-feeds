{"title":"Diem (Libra เดิม) พับแผนตั้งสำนักงานใหญ่ที่สวิส โฟกัสอเมริกา เตรียมออก Diem USD","link":"https://www.blognone.com/node/122672","date":1620958531000,"content":"<div><div><div><p>โครงการเงินดิจิทัล Libra ของ Facebook เคยมีความฝันที่ยิ่งใหญ่ สร้างเงินสกุลใหม่ที่ใช้ได้ทั่วโลก แต่ในรอบปีที่ผ่านมาก็ถอยมาตลอด ทั้ง<a href=\"https://www.blognone.com/node/115919\">เลิกแผนระบบตะกร้าเงิน เปลี่ยนมาอิงเงินสกุลเดียว</a>, <a href=\"https://www.blognone.com/node/115919\">รีแบรนด์กระเป๋าเงินจาก Calibra เป็น Novi</a> และล่าสุดคือ<a href=\"https://www.blognone.com/node/119895\">เพิ่งเปลี่ยนชื่อโครงการทั้งหมดเป็น Diem เพื่อล้างภาพแบรนด์</a></p>\n<p>Diem Association ที่ตอนนั้นใช้ชื่อ Libra Association <a href=\"https://www.blognone.com/node/110404\">วางแผนใช้สวิตเซอร์แลนด์เป็นสำนักงานใหญ่</a> ด้วยเหตุผลด้านกฎหมายการเงิน (เช่นเดียวกับโครงการเงินคริปโตอื่นๆ) โดย<a href=\"https://www.blognone.com/node/111865\">ขอยื่นใบอนุญาตประกอบกิจการไปยัง FINMA หน่วยงานกำกับดูแลด้านการเงินของสวิตเซอร์แลนด์</a></p>\n<p>แต่ล่าสุดองค์กรประกาศถอนตัวจากสวิตเซอร์แลนด์แล้ว หันมาโฟกัสที่ตลาดสหรัฐอเมริกาเป็นหลัก โดยให้เหตุผลว่าพับแผนตะกร้าเงินตราไปแล้ว ช่วงแรกจะทำ Diem USD stablecoin เพียงอย่างเดียว จึงไม่ต้องไปขอใบอนุญาตที่สวิตเซอร์แลนด์ให้ยุ่งยาก ตอนนี้ Diem ถอนคำร้องยื่นใบอนุญาตต่อ FINMA แล้ว และจะไปยื่นใบอนุญาตต่อกระทรวงการคลังของสหรัฐแทน</p>\n<p>พาร์ทเนอร์รายใหม่ของ Diem ในสหรัฐอเมริกาคือบริษัทลงทุน Silvergate Capital Corporation ที่มีใบอนุญาตธนาคาร Silvergate Bank อยู่แล้ว ธนาคาร Silvergate จะเป็นผู้ออกเหรียญ Diem USD แต่เพียงผู้เดียว และจะบริหารเงินสำรองที่ค้ำประกันมูลค่าให้ด้วย ส่วน Diem Network US ที่เป็นบริษัทลูกของ Diem Association จะทำหน้าที่บริหารเครือข่ายบล็อคเชน Diem Payment Network (DPN)</p>\n<p><img src=\"https://www.blognone.com/sites/default/files/externals/3df4cd289d71b2d471f94439038830d9.png\" /></p>\n<p>ที่มา - <a href=\"https://www.prnewswire.com/news-releases/diem-announces-partnership-with-silvergate-and-strategic-shift-to-the-united-states-301290201.html\">Diem Association</a></p>\n</div></div></div><div><div>Topics: </div><div><div><a href=\"/topics/libra\">Libra</a></div><div><a href=\"/topics/cryptocurrency\">Cryptocurrency</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"699fdc218224f675d737540969b389e175b823ac7a4a2573eeaf995c85fe4d6a","category":"Thai"}