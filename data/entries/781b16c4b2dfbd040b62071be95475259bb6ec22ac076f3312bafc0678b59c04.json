{"title":"คุยกับนายกสมาคมซอฟต์แวร์เกมไทย TGA เกมไทยอยู่ตรงไหน ทำไมเงินไม่เข้านักพัฒนาไทย","link":"https://www.blognone.com/node/123241","date":1623834333000,"content":"<div><div><div><p>ผู้ที่ติดตามข่าวสารเกมไทย คงได้ยินข่าวการรีแบรนด์ของสมาคมอุตสาหกรรมซอฟต์แวร์เกมไทย หรือ TGA (Thai Game Software Industry Association)โดยมีคุณเนนิน อนันต์บัญชาชัย เป็นนายกสมาคมพร้อมแต่งตั้งคณะกรรมการชุดใหม่</p>\n<p>Blognone มีโอกาสได้สัมภาษณ์คุณเนนิน พูดคุยถึงเกมไทยหลายเรื่อง ตั้งแต่ เป้าหมายการรีแบรนด์ TGA, วิวัฒนาการคนเล่นเกม บทบาทของคุณเนนินก่อนจะมาเป็นนายกฯ สมาคม ความคาดหวังของตลาดเกมไทย และเป้าหมายของ TGA</p>\n<p><img src=\"https://www.blognone.com/sites/default/files/externals/f5bd9ec53ee3e1aa8ca555a37f3b3908.jpeg\" /></p>\n<p>ก่อนมาเป็นนายกสมาคม คุณเนนิน คร่ำหวอดในวงการพัฒนาเกมอยู่แล้ว เริ่มตั้งแต่จบการศึกษาวิศวกรรมคอมพิวเตอร์มหาวิทยาลัยเกษตรศาสตร์ หลังจากนั้นทำเกมกับเพื่อนๆ แข่งตามงานอีเว้นท์ต่างๆ ได้รางวัลชนะเลิศในงาน Thai Developer Challenge ปี 2008</p>\n<p>ในปีเดียวกัน 2008 คุณเนนินตั้งบริษัทพัฒนาเกมเองในชื่อว่า Extend Interactive ตัวอย่างผลงานเกมของ Extend Interactive ที่โด่งดังเช่น A.R.E.S ขายได้ 2 แสนชุด, So Many Me เป็นผลงานเกมที่ไมโครซอฟท์ซื้อลิขสิทธิ์ไปลง Xbox One จนถึงเกมล่าสุดคือ Pandora Hunter เป็นเกมที่เริ่มกลับมาเจาะตลาดผู้เล่นไทย และผลงานเกมล่าสุดที่กำลังพัฒนาอยู่ คือ Morning Moon Village เป็นเกมแนวทำฟาร์ม</p>\n<p>จากการเป็นทั้งคนทำเกม และเป็นผู้ก่อตั้งบริษัทเกม ทำให้คุณเนนิน รู้จักกลุ่มคนพัฒนาเกมและรู้จักวงการเกมไทยมาพอสมควร จึงเป็นสาเหตุหนึ่งที่ได้เข้ามาเป็นผู้นำรุ่นใหม่ของ TGA</p>\n<h3>เป้าหมายหลักของ TGA คือ เกมไทยต้องเป็นที่รู้จักมากขึ้น</h3>\n<p>“เกมไทยต้องเป็นที่รู้จักมากขึ้น” คือสาเหตุสำคัญที่ต้องรีแบรนด์ TGA และตั้งคณะกรรมการชุดใหม่</p>\n<p>คุณเนนินเล่าว่าแต่เดิม TGA มีเป้าหมายยกระดับเกมคนไทยอยู่แล้ว แต่ด้วยลักษณะชุมชนคนทำเกมที่มักคุยกันเองในวงแคบ อาจไม่เพียงพอให้คนไทยทั่วไปรู้จักเกมไทยมากขึ้น จึงเริ่มต้นรีแบรนด์ TGA ด้วยภาพลักษณ์ใหม่ที่เข้าถึงง่าย เพิ่มเติมด้วยการทำรายการเกม พูดคุยกับนักแคสต์เกม และอินฟลูเอนเซอร์ลงโซเชียล นำเสนอข่าวเกมไทยต่างๆ ที่น่าสนใจ รวมถึงอัพเดตการทำงานสมาคมด้วยว่ามีความคืบหน้าอย่างไรบ้าง</p>\n<p><img src=\"https://www.blognone.com/sites/default/files/externals/c63860b7e3d64092b386fb15ac33bb1a.jpeg\" /></p>\n<p>TGA ยุคใหม่ยังคงเป้าหมายเดิมเรื่องยกระดับเกมคนไทยเอาไว้ แต่เพิ่มเติมภารกิจใหม่คือขยายกลุ่มเป้าหมายไปยังคนเล่นเกมทั่วไป องค์กรและหน่วยงานภาครัฐด้วย เพื่อให้พวกเขาได้รู้จัก เข้าใจวงการเกมมากขึ้น</p>\n<p>ส่วนคณะกรรมการชุดใหม่ยังเป็นคนที่อยู่ในวงการพัฒนาเกม แต่ก็เลือกคนที่เข้าใจการตลาดเกมเพิ่มมาด้วย เพราะเป้าหมายใหม่ของ TGA คือทำให้เกมไทยเป็นที่รู้จักในกลุ่มผู้เล่นมากขึ้น การตลาดจึงสำคัญไม่แพ้กัน</p>\n<p>ตอนนี้สมาคม TGA มีบริษัทเกมไทยเป็นสมาชิกแล้วกว่า 50 บริษัท มีทั้งกลุ่มนักพัฒนาเกม และผู้จัดจำหน่าย (publisher) ตัวอย่างบริษัทสร้างเกมที่ดังๆ ในไทยอย่าง Home Sweet Home, Timelie ก็เป็นสมาชิกสมาคมด้วย</p>\n<p><img src=\"https://www.blognone.com/sites/default/files/externals/7f631b99756d92934c340dc4fc77d98d.jpeg\" /></p>\n<p>รายชื่อคณะกรรมการ TGA ชุดปัจจุบันประกอบด้วย</p>\n<ul>\n<li>เนนิน อนันต์บัญชาชัย (บริษัท Extend Interactive) นายกสมาคม</li>\n<li>สำเร็จ วจนะเสถียร (บริษัท CASA W Production) อุปนายก</li>\n<li>ศรัณย์พัจน์ เสรีวิวัฒนา (บริษัท Cloud Colour Games) อุปนายก</li>\n<li>จัตุพร รักไทยเจริญชีพ (บริษัท Innova Interactive Studio) กรรมการ</li>\n<li>ณยศ มังคโลดม (บริษัท Teapot Studio) กรรมการ</li>\n<li>ปริเมธ วงศ์สัตยนนท์ (บริษัท Urnique Studio) กรรมการ</li>\n<li>กิตติพงษ์ ดวงดีไพศาล (บริษัท Shin-A Service) กรรมการ</li>\n</ul>\n<h3>เม็ดเงินในตลาดเกมยังไม่เข้ากระเป๋าคนไทยเท่าที่ควร</h3>\n<p>คุณเนนินให้ข้อมูลว่า <strong>ปัจจุบันมูลค่าการตลาดของเกมในประเทศไทยอยู่ที่ 3 หมื่นล้านบาท เป็นการคำนวณจากตัวเลขการเติมเงินและการซื้อเกม แต่น่าเสียดายที่เม็ดเงินเข้ากระเป๋าผู้พัฒนาเกมไทยน้อยมาก</strong></p>\n<p>ดังนั้นภารกิจหลัก TGA คือดันผู้ประกอบการและเกมไทยให้คนรู้จักมากขึ้น รวมถึงเข้าไปช่วยกระตุ้นผู้พัฒนาเกมไทยเรื่องการทำการตลาดและประชาสัมพันธ์เกมของตัวเอง</p>\n<p>สิ่งที่ TGA พยายามทำคือเป็นสะพานเชื่อมระหว่างผู้พัฒนาเกมกับหน่วยงานรัฐว่าสามารถช่วยผู้ประกอบการได้อย่างไรบ้าง จากการพูดคุยที่ผ่านมาพบว่าได้รับการตอบรับที่ดี เช่น DEPA, กระทรวงวัฒนธรรม และกรมส่งเสริมการค้าระหว่างประเทศ ช่วยออกค่าใช้จ่ายจัดบูธในต่างประเทศ เป็นต้น ซึ่งปัจจุบันยังไม่มีงานออกบูธเพราะ COVID-19</p>\n<p>ด้านมุมมองรัฐบาลที่มีต่อเกม คุณเนนินยืนยันว่า <strong>หลายหน่วยงานในรัฐบาลไม่ได้ปิดกั้นวงการเกมไทยขนาดนั้น แต่อาจมีอุปสรรคตรงที่เขาไม่เข้าใจวงการเกม ไม่เข้าใจธรรมชาติของธุรกิจในวงการนี้ จึงเป็นหน้าที่ TGA ที่ต้องสื่อสารให้รู้ว่า เกมไทยมีศักยภาพไปต่อได้อีกไกลมาก</strong></p>\n<h3>คนทำเกมไทยสู้ในตลาดมือถือยาก เพราะโดนกินรวบมาก่อนแล้ว</h3>\n<p>จากประสบการณ์ในวงการเกม พบว่าคนทำเกมไทยขาดการแบ่งปันประสบการณ์ซึ่งกันและกัน และขาดการประชาสัมพันธ์ผลงานของตัวเอง ซึ่ง TGA ต้องเข้าไปช่วยจุดนี้ ช่วยสร้างและกระตุ้นให้เกิดชุมชนนักพัฒนาเกม กระตุ้นให้พวกเขาออกมาโฆษณาผลงานเกมของตัวเองมากขึ้น</p>\n<p><strong>แต่ความท้าทายที่สุดของคนทำเกมไทยคือตลาดเกมมือถือ ซึ่งมีคาแรกเตอร์ต่างจากเกมพีซี, คอนโซลโดยสิ้นเชิง</strong></p>\n<p>เกมมือถือตอนนี้ ถูกผูกขาดจากบริษัทเกมจากจีนและจากบริษัทใหญ่ในต่างประเทศมาระดับหนึ่งแล้ว มีช่องว่างให้นักพัฒนาเกมในไทยน้อยมาก ส่วนหนึ่งเพราะเกมมือถือเป็นตลาดเงินทุน ไม่เพียงเนื้อหาดี เล่นสนุก แต่การตลาดต้องแน่น เม็ดเงินโฆษณาต้องเยอะด้วย ถึงจะดึงผู้เล่นในมือถือได้ คุณเนนินมองว่าคนไทยเสียเปรียบจุดนี้</p>\n<p>ช่องทางที่นักพัฒนาเกมไทยจะอยู่รอดได้คือเกมพีซีและคอนโซล ที่ผู้เล่นค่อนข้างเปิดรับเกมใหม่ๆ มากกว่า เกมของคนไทยมีโอกาสถูกพบเจอบนร้านขายเกมในพีซีมากกว่ามือถือ</p>\n<p><img src=\"https://www.blognone.com/sites/default/files/externals/b96ce345fb12e5a95b2cc7a3c985332c.jpeg\" /><br />\nภาพจาก <a href=\"https://www.facebook.com/depagameacc/photos/pcb.118899406892064/118886313560040\">Facebook Depa</a></p>\n<p>ในประเด็นการตลาดเกม มีข้อมูลเพิ่มจากคุณ ปริเมธ วงศ์สัตยนนท์ จากบริษัท Urnique Studio หรือคุณเจมส์ ผู้สร้างเกม Timelie และเป็นหนึ่งในคณะกรรมการ TGA เขียนโพสต์บน Facebook ว่า จริงๆ แล้วประเทศไทยเป็นกลุ่มตลาดเป้าหมายของเกมที่ใหญ่มาก อยู่ระดับสูงสุดในภูมิภาคอาเซียน และอยู่ใน 20 อันดับแรกของโลกและส่วนใหญ่เป็นตลาดเกมมือถือ</p>\n<p>แต่การทำเกมมือถือสำหรับคนไทยเป็นไปได้ยาก เพราะตลาดมือถือแทบไม่มีที่ยืนให้สตูดิโอทำเกมไทยแล้ว ถูกกินรวบจากบริษัทใหญ่ในต่างประเทศ เกมดังบนมือถือส่วนใหญ่เป็นเกมเก่าที่ครองใจคนมาได้นาน พฤติกรรมผู้เล่นเองก็ไม่ได้เลื่อนหาเกมที่อยากเล่นบนร้านค้าแอปในมือถือแล้ว การเจาะตลาดมือถือได้จึงเป็นเรื่องของเงินลงทุนโฆษณาล้วนๆ นั่นจึงเป็นเหตุผลที่การทำเกมลงพีซีมีความเป็นไปได้มากกว่า</p>\n<p>ในโพสต์ฉบับเต็มยังพูดถึงพฤติกรรมการซื้อเกมของคนไทย, การรับข่าวสารวงการเกมในยุคโซเชียลมีเดียที่มทำให้เกมอินดี้ถูกพบเจอได้ยากขึ้น สามารถอ่านเนื้อหาทั้งหมดได้ที่โพสต์ของคุณเจมส์ด้านล่าง</p>\n<h3>ปัจจุบันมีเครื่องมือให้สร้างเกมเองได้ มีคณะเกี่ยวกับเกมโดยเฉพาะ</h3>\n<p>คุณเนนินชี้ว่า อีกปัจจัยหนุนที่ช่วยให้มีสตูดิโอผลิตเกมไทยมากขึ้นคือเทคโนโลยีช่วยให้การทำเกมง่ายขึ้น มีเครื่องมืออำนวยความสะดวกในการสร้างเกมเช่น Unity, Unreal ไม่จำเป็นต้องลงทุนซื้อฮาร์ดแวร์แพงๆ ขอเพียงมีบัญชีนักพัฒนาเกมซึ่งสามารถสมัครได้ตามแพลตฟอร์ม Google Play, Steam, Xbox, Nintendo ก็สามารถสร้างเกมได้ทันที</p>\n<p><img src=\"https://www.blognone.com/sites/default/files/externals/cc2e7ce3da8fbcf15403180739f31d86.jpeg\" /><br />\nภาพจาก <a href=\"https://blog.unity.com/entertainment/the-top-trends-that-are-shaping-me-in-2021\">Blog Unity</a></p>\n<p>สังคมไทยเองก็เริ่มมองเกมในภาพลักษณ์ที่ดีขึ้น หากลองย้อนกลับไปสัก 15 ปีก่อน คำว่าเกมในสายตาผู้ใหญ่มันดูเลวร้าย และยิ่งลูกหลานบอกพ่อแม่ว่าอยากเป็นคนทำเกม หรืออยากเรียนเกี่ยวกับเกม ก็จะเจอคำถามว่าจะทำเงินได้ยังไง แล้วขายที่ไหน แต่เดี๋ยวนี้เปลี่ยนไปแล้ว สังคมเริ่มเข้าใจว่าเกมคือสื่อแขนงหนึ่ง เป็นอีกธุรกิจหนึ่ง</p>\n<p>นอกจากนี้ เด็กๆ ที่ฝันอยากทำเกมก็มองเห็นทางเดินชัดเจนกว่าในอดีต มีคณะในมหาวิทยาลัยที่เปิดสอนเกี่ยวกับเกมโดยเฉพาะ เช่น คณะไอซีที สาขาเกม ม.ศิลปากร, ม. รังสิต, ม. กรุงเทพ, ม.ศรีปทุม, ม.เกษตรศาสตร์ เป็นวิชาเลือก, ม.ธรรมศาสตร์, ม. บางมด ถือว่ามีพัฒนาการกว่าเมื่อก่อนมาก จากที่ต้องไปเรียนวิศวกรรมคอมพิวเตอร์ แล้วมาหาทางกันต่อเอง ตอนนี้มีทิศทางชัดเจน อย่างน้อยถ้าเด็กอยากทำเกม เขาจะรู้ว่าต้องไปเรียนที่ไหน</p>\n<p><img src=\"https://www.blognone.com/sites/default/files/externals/65fe829105a1863fd8606a78a4b24dce.jpeg\" /></p>\n<p>คุณเนนินมองว่า ภาพรวมเกมไทยตอนนี้กำลังไปได้ดี แต่ละสตูดิโอผลิตเกมออกมามากขึ้น ตกอยู่ปีละ 6-7 เกม ถือว่าเยอะมากเมื่อเทียบกับในอดีต และผลิตมาด้วยคุณภาพที่ดีขึ้น มีเนื้อหาหลากหลาย ตั้งแต่เกมผีที่ถูกจริตคนไทย ไปจนถึงเกมเนื้อเรื่องแปลกใหม่อย่าง Timelie</p>\n<p>ช่วงเดือน เม.ย.-พ.ค. ที่ผ่านมามีโครงการสำคัญที่จะเป็นหมุดหมายของการพัฒนาเกมไทยใหม่ๆ อีกในอนาคตคือ Depa Game Accelerator batch 1 รับสมัครคนทำเกมและคัดเลือกจนเหลือ 10 ทีม เพื่อมาประชันไอเดียเกมของตัวเอง โดยคุณเนนินและคณะกรรมการ TGA ส่วนหนึ่งเป็นหนึ่งในผู้ตัดสิน ทีมที่ชนะจะได้โอกาสต่อยอดเกมของตัวเองบนแพลตฟอร์ม Nintendo และยังได้รับการสนับสนุนชุดพัฒนาเกมให้ทีมที่ผ่านคัดเลือกด้วย<br />\n<img src=\"https://www.blognone.com/sites/default/files/externals/bb3e23bc67f60d1be5b623d1b797e0be.jpg\" /><br />\nภาพจาก <a href=\"https://www.facebook.com/depagameacc/photos/pcb.118043196977685/118041410311197\">Facebook Depa</a></p>\n<p>คุณเนนินมองว่า การจัดงานครั้งนี้สร้างความประทับใจกว่าที่คิดไว้ ทีมที่เข้าแข่งขันสร้างเกมน่าประทับใจทั้งในแง่เล่นสนุก กราฟิกสวยงาม และในเชิงเทคนิคการสร้างเกมก็ไม่ง่ายเลย ซึ่งคาดหวังว่าจะได้เห็นสิ่งนี้ batch ต่อไปเรื่อยๆ</p>\n<p>สรุปภารกิจของ TGA ในระยะสั้นตามวาระคณะกรรมการสองปี คือทำให้เกมไทยเป็นที่รู้จักมากขึ้นในกลุ่มผู้เล่นที่เป็นกำลังซื้อสำคัญ และทำให้ TGA เป็นที่รู้จักในภาครัฐ หากรัฐมีนโยบายหรือวันหนึ่งอยากทำอะไรเกี่ยวกับเกมขึ้นมา เขาจะต้องนึกถึง TGA เป็นที่แรก ส่วนระยะยาว 5 ปี วางเป้าหมายไว้ว่า TGA จะมีโครงการที่เป็นกระบอกเสียงให้ชุมชนคนทำเกมไทย และมีคอมมูนิตี้เป็นของตัวเอง และผลักดันเกมไทยให้ประสบความสำเร็จในตลาดโลก</p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/thailand\">Thailand</a></div><div><a href=\"/topics/interview\">Interview</a></div><div><a href=\"/topics/developer\">Developer</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"781b16c4b2dfbd040b62071be95475259bb6ec22ac076f3312bafc0678b59c04","category":"Thai"}