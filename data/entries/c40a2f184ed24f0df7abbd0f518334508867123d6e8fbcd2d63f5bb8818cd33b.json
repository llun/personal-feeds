{"title":"Discord ออกรายงานความโปร่งใส เผยจำนวนบัญชีและเซิร์ฟเวอร์ที่ถูกลบช่วงครึ่งหลังของปี 2020","link":"https://www.blognone.com/node/122056","date":1617684379000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Discord ออกรายงานความโปร่งใสประจำครึ่งหลังของปี 2020 โดยเปิดเผยข้อมูลเกี่ยวกับการสั่งปิดบัญชีหรือเซิร์ฟเวอร์ รวมถึงรายงานคำขอข้อมูลจากหน่วยงานภาครัฐที่ได้รับมาตลอดช่วงครึ่งหลังของปีนี้</p>\n<p>ในรายงานของ Discord ระบุว่า ในเดือนธันวาคมปีที่แล้ว ทางบริษัทมีผู้ใช้แอคทีฟ 140 ล้านคน เพิ่มจาก 100 ล้านคนในเดือนมิถุนายนปีที่แล้ว ซึ่งจำนวนผู้ใช้ที่เพิ่มขึ้นนี้ ทางแพลตฟอร์มก็ได้รับรายงานการฝ่าฝืนนโยบายของชุมชนเพิ่มขึ้นตามไปด้วย ซึ่ง Discord Trust &amp; Safety ได้รับรายงานกว่า 355,633 ครั้งในรอบ 6 เดือนนี้ เพิ่มขึ้นกว่า 50% เมื่อเทียบกับช่วงต้นปี</p>\n<p>สำหรับรายงานที่ได้รับมากที่สุดของ Discord จะเป็นเรื่องการคุกคาม 37.3% ซึ่ง Discord ระบุว่าเมื่อได้รับยืนยันแล้วว่ามีความผิดจริง ทางแพลตฟอร์มจะเริ่มทำตั้งแต่แจ้งเตือนหรือลบบัญชีหรือเซิร์ฟเวอร์, แบนบัญชีชั่วคราว, สั่งลบคอนเทนต์จากแพลตฟอร์ม เป็นต้น</p>\n<p>Discord ระบุว่าแพลตฟอร์มได้สั่งลบบัญชีไปแล้วกว่า 3 ล้านบัญชีที่มีพฤติกรรมสแปม และเพิ่มการป้องกันไม่ให้สแปมมาลงทะเบียน ดังนั้นจำนวนสแปมจริง ๆ มีมากกว่านี้แต่ถูกบล็อคตั้งแต่ขั้นตอนการสมัครแล้ว</p>\n<p>ส่วนที่ไม่ใช่สแปม Discord ระบุว่าได้สั่งลบไปทั้งหมด 266,075 บัญชี โดยผิดเงื่อนไขข้อใช้บัญชีหาประโยชน์ (Exploitative Content) มาเป็นอันดับแรก ตามมาด้วยการละเมิดทางเพศเด็ก และคอนเทนต์ความรุนแรง</p>\n<p>ส่วนการสั่งปิดเซิร์ฟเวอร์ Discord Trust &amp; Safety ได้สั่งปิดเซิร์ฟเวอร์ไปแล้ว 27,410 เซิร์ฟเวอร์ที่ทำผิดกฎ ส่วนใหญ่จะเป็นข้อหาเรื่องอาชญากรรมทางไซเบอร์และการใช้หาประโยชน์ (Exploitative Content) ซึ่งส่วนนี้เพิ่มขึ้นกว่า 140% เมื่อเทียบกับครึ่งแรกของปี</p>\n<p>นอกจากการสั่งลบแล้ว ยังมีผู้ใช้งานโดนคำเตือนกว่า 28,170 ครั้ง และเซิร์ฟเวอร์อีก 3,999 ครั้ง ซึ่ง Discord ระบุว่าการเตือนจะทำเฉพาะเมื่อพบพฤติกรรมที่ยังไม่รุนแรงที่เมื่อทำซ้ำ ๆ อาจโดนสั่งลบได้ แต่ถ้าพบพฤติกรรมรุนแรง ทาง Discord จะสั่งปิดทันที</p>\n<p>นอกจากนี้ Discord ยังเปิดเผยการขอข้อมูลด้วย โดยระบุว่าทางบริษัทได้รับการขอข้อมูลจากภาครัฐกว่า 3,662 ครั้ง ซึ่งทางบริษัทระบุว่ามีทั้งหมด 3,401 ครั้งที่เป็นการขอแบบชอบด้วยกฎหมาย โดยมีการออกคำขอและเซ็นโดยผู้มีอำนาจตามกฎหมาย และให้ข้อมูลเพียงพอสำหรับ Discord ที่จะระบุไปถึงผู้ใช้งาน</p>\n<p>หากใครสนใจรายงานฉบับเต็มของ Discord สามารถอ่านได้จากที่มาของข่าว</p>\n<p>ที่มา - <a href=\"https://blog.discord.com/discord-transparency-report-july-dec-2020-34087f9f45fb\">Discord</a></p>\n<p><img alt=\"No Description\" src=\"https://www.blognone.com/sites/default/files/externals/ebd074630f4502fd1715e36266047c08.png\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/discord\">Discord</a></div><div class=\"field-item odd\"><a href=\"/topics/transparency-report\">Transparency Report</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c40a2f184ed24f0df7abbd0f518334508867123d6e8fbcd2d63f5bb8818cd33b","category":"Thai"}