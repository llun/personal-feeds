{"title":"PlayStation เซ็นสัญญาทำเกม AAA กับ Firewalk Studios สตูดิโอใหม่ จากอดีตทีมงาน Destiny","link":"https://www.blognone.com/node/122324","date":1619169623000,"content":"<div><div><div><p>PlayStation เซ็นสัญญาเป็นตัวแทนจำหน่ายเกมมัลติเพลเยอร์ระดับ AAA เกมแรกจาก Firewalk Studios หนึ่งในกลุ่มสตูดิโอสร้างเกมของบริษัท ProbablyMonsters โดยยังไม่มีการเปิดเผยว่าจะเป็นเกมแนวไหน แค่ระบุว่าเป็นเกมมัลติเพลเยอร์เกมใหม่ที่จะลงเฉพาะ PlayStation เท่านั้น</p>\n<p>Firewalk Studios มีผู้ร่วมก่อตั้ง เช่น Tony Hsu อดีตผู้จัดการทั่วไปและรองประธานอาวุโสผู้ดูแลเกม Destiny ที่ Activision เป็นหัวหน้าทีม ร่วมด้วย Ryan Ellis อดีตครีเอทีฟไดเรกเตอร์ที่ Bungie และ Elena Siegman อดีตผู้อำนวยการสร้างจาก Bungie เช่นกัน</p>\n<p>แม้ก่อนหน้านี้ PlayStation จะเน้นร่วมงานกับสตูดิโอผลิตเกมแนวเนื้อเรื่องเล่นคนเดียวมากกว่า เช่น God of War, The Last of Us หรือ Horizon Zero Dawn แต่ Hermen Hulst หัวหน้าทีม PlayStation Studio ก็ระบุว่าทีมงานอยากร่วมงานกับหลากหลายสตูดิโอ และทำเกมหลากหลายแนวให้มากที่สุด และก็เชื่อว่า Firewalk Studios มีความรักในการเล่าเรื่อง และมีวิธีการเล่าเรื่องแบบใหม่ที่ดีๆ แน่นอน</p>\n<p><img src=\"https://www.blognone.com/sites/default/files/externals/5e69018c511c497a28f68abf5e26889d.png\" /></p>\n<p>ส่วน Ryan Ellis ครีเอทีฟไดเรกเตอร์ของ Firewalk ก็ระบุว่าเกมมัลติเพลเยอร์เหมือนเป็นเครื่องสร้างเรื่องราวที่ไม่รู้จบ ทั้งการปราบบอสร่วมและแย่งของกับเพื่อนใน Diablo การลง Raid กับเพื่อนใน Destiny หรือการทิ้งระเบิดใส่รถถัง เพื่อช่วยชีวิตเพื่อนที่กำลังแย่ใน Battlefield 1942 ก็ล้วนเป็นเรื่องราวที่ผู้เล่นสร้างได้เอง</p>\n<p>Firewalk Studios นับเป็นสตูดิโอเปิดใหม่สตูดิโอที่สองภายในไม่กี่เดือน หลัง<a href=\"https://www.gamesindustry.biz/articles/2021-03-16-playstation-invests-in-jade-raymonds-new-independent-studio-haven\">เซ็นสัญญาลงทุนกับ Haven</a> สตูดิโอใหม่ของ Jade Raymond ผู้สร้าง Assassin’s Creed ที่เพิ่ง<a href=\"https://www.blognone.com/node/120956\">ออกจากทีม Google Stadia</a> เมื่อช่วงกลางเดือนเดือนมีนาคมที่ผ่านมาแล้ว</p>\n<p>ถือเป็นความพยายามอย่างไม่หยุดหย่อนของ PlayStation ในการเพิ่มสตูดิโอและสร้าง IP เกมใหม่ๆ เพื่อสู้กับฝั่ง Xbox หลัง Microsoft เพิ่ง<a href=\"https://www.blognone.com/node/121609\">ปิดดีลซื้อ Bethesda</a> สตูดิโอยักษ์ผู้สร้างเกมตระกูล The Elder Scrolls และ Fallout 3, 4 และ Fallout 76 ไปเมื่อเดือนมีนาคมที่ผ่านมา</p>\n<p>ที่มา - <a href=\"https://www.gamesindustry.biz/articles/2021-04-22-playstation-signs-aaa-multiplayer-game-from-former-destiny-veterans\">Gameindustry.biz</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/firewalk-studios\">Firewalk Studios</a></div><div><a href=\"/topics/sony\">Sony</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15ebe4d2b9554c6a6924e30fd17487b444e0a1bd5996f47e81b42744bb8a27f8","category":"Thai"}