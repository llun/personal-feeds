{"title":"Fastly, Intel, Mozilla, Microsoft ร่วมตั้ง Bytecode Alliance เตรียมพา WebAssembly ไปทุกที่","link":"https://www.blognone.com/node/122415","date":1619628778000,"content":"<div><div><div><p>Fastly, Intel, Mozilla, และ Microsoft ร่วมก่อตั้ง Bytecode Alliance องค์กรไม่แสวงหากำไรเพื่อการพัฒนาซอฟต์แวร์บนมาตรฐาน WebAssembly และ WebAssembly System Interface (WASI) เพื่อให้ใช้งานได้หลายรูปแบบทั้งบนคลาวด์, อุปกรณ์ IoT, หรือสภาพแวดล้อมอื่นๆ</p>\n<p>ความพยายามนำไบนารีมารันใน sandbox ที่มีสิทธิ์จำกัดและมีความปลอดภัยแบบเดียวกับจาวาสคริปต์นั้นมีมายาวนาน เช่นโครงการ NaCl ของกูเกิลที่เริ่มมาตั้งแต่ปี 2011 ส่วน Mozilla นั้นเสนอแนวทาง asm.js มาตั้งแต่ปี 2013 ก่อนที่ทั้งอุตสาหกรรมจะหันมาสนับสนุน WebAssembly กันแทบทั้งหมด</p>\n<p>เทคโนโลยี WebAssembly ทำให้นักพัฒนาสามารถพอร์ตโค้ดภาษาต่างๆ ไปรันใน sandbox ได้ค่อนข้างอิสระ ทุกวันนี้ภาษาโปรแกรมมิ่งยอดนิยมล้วนมีโครงการสำหรับคอมไพล์โค้ดไปรันบน WebAssembly ได้แม้อาจจะไม่สมบูรณ์นัก ส่วนมาตรฐาน WASI เป็นการสร้าง API กลางเพื่อให้โค้ดที่คอมไพล์เป็น WebAssembly สามารถรันได้ทุกที่ รูปแบบเดียวกับมาตรฐาน POSIX ที่ทำให้โปรแกรมลินุกซ์และยูนิกซ์หลายตัวสามารถคอมไพล์ข้ามไปมาได้</p>\n<p>แม้องค์กรก่อตั้งจะมีแค่สี่บริษัทหลัก แต่บริษัทสำคัญๆ เช่น Arm, Google, Shopify ก็ประกาศเป็นสมาชิกแล้ว โดยตัวองค์กรมีกำหนดเลือกกรรมการภายในครึ่งหลังของปีนี้</p>\n<p>ที่มา - <a href=\"https://bytecodealliance.org/press/calling-for-new-members\">Bytecode Alliance</a></p>\n<p><img src=\"https://www.blognone.com/sites/default/files/externals/5041f67463ddafca3d1270523357216a.jpg\" /></p>\n</div></div></div><div><div>Topics: </div><div><div><a href=\"/topics/webassembly\">WebAssembly</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"05a74b02fd01fe33635a3d505cdd2eb98b29adc66eb0a7f082d079b72e4d1796","category":"Thai"}