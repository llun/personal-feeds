{"title":"ครั้งแรกของโลก ยุโรปเสนอกฎกำกับดูแล AI สร้างขอบเขตการใช้งานให้ไม่กระทบสิทธิพลเมือง","link":"https://www.blognone.com/node/122302","date":1619065849000,"content":"<div><div><div><p>สหภาพยุโรป เสนอร่างข้อกำหนดควบคุมการใช้ AI โดยจะเป็นนโยบายแรกของโลกในการกำกับดูแลและกำหนดขอบเขตของบริษัทว่าสามารถใช้ AI ได้ถึงระดับไหน เนื่องจาก AI ยังมีปัจจัยเสี่ยงหลายอย่าง ทั้งการคุกคามความเป็นส่วนตัว และความโน้มเอียง</p>\n<p>ตัวร่างข้อกำหนดความยาว 108 หน้า แบ่งความเสี่ยง AI เป็น 4 ขั้น</p>\n<ul>\n<li>ความเสี่ยงระดับที่ยอมรับไม่ได้ เช่น AI ที่รัฐบาลใช้กำหนดคะแนนความประพฤติของประชาชน เป็นต้น ซึ่งยุโรปจะแบนการใช้อัลกอริทึมพวกนี้ทั้งหมด</li>\n<li>ความเสี่ยงสูง เช่น AI ที่เกี่ยวข้องกับการบังคับใช้กฎหมายและการระบุตัวตนทางชีวภาพ ทางคณะกรรมาธิการยุโรประบุว่า เทคโนโลยีในกลุ่มนี้ต้องอยู่ภายใต้การกำกับตั้งแต่ขั้นฝึกระบบเลย</li>\n<li>AI ที่มีความเสี่ยงจำกัด เช่น แชทบอท ตัวร่างระบุให้บริษัทเปิดเผยใช้ชัดว่าผู้ใช้กำลังคุยกับ AI เพื่อให้ผู้ใช้ตัดสินใจเองว่าอยากคุยต่อหรืออยากคุยกับคนมากกว่า</li>\n<li>AI ความเสี่ยงต่ำ เช่น ระบบกรองสแปม ในเอกสารไม่ได้ระบุวิธีการกำกับดูแล</li>\n</ul>\n<p><img src=\"https://www.blognone.com/sites/default/files/externals/42cc73630f7d4aa28b625312c6c789fa.jpg\" /><br />\nภาพจาก <a href=\"https://www.facebook.com/DigitalEU\">EU</a></p>\n<p>วัตถุประสงค์ของร่างข้อกำหนดคือ ให้แน่ใจว่า AI ที่ใช้ในตลาดมีความปลอดภัย และเคารพหลักสิทธิขั้นพื้นฐาน และให้มีกฎหมายที่แน่นอน เพื่ออำนวยความสะดวกในการลงทุนพัฒนา AI รวมถึงการปรับปรุงการกำกับดูแลและการบังคับใช้กฎหมายที่มีอยู่ให้ดีขึ้น มีการกำหนดโทษบริษัทที่ฝ่าฝืนกฎ ให้ปรับ 6% ของรายได้</p>\n<p>ยุโรปมีความตื่นตัวเรื่องการเฝ้าระวังการใช้เทคโนโลยี ตั้งแต่การออกกฎ GDPR กฎใหม่ควบคุมความเป็นส่วนตัวของข้อมูล ซึ่งช่วยให้ทั่วโลกตื่นตัวเรื่องการปกป้องข้อมูลส่วนตัวของตน กฎใหม่ควบคุม AI จึงอาจเป็นจุดเริ่มต้นของการปรับเปลี่ยนวิธีการทำงานของ AI ในอนาคต</p>\n<p>ที่มา - <a href=\"https://www.engadget.com/european-commission-proposed-ai-regulation-172701756.html\">Engadget</a>, <a href=\"https://www.nytimes.com/2021/04/16/business/artificial-intelligence-regulation.html\">New York Times</a></p>\n</div></div></div><div><div>Topics: </div><div><div><a href=\"/topics/eu\">EU</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/privacy\">Privacy</a></div><div><a href=\"/topics/civil-rights\">Civil Rights</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3aab0eed8ca22cfddaaed013fe9895f9e67c5c6ab1fc6779771d38b5fc782eeb","category":"Thai"}