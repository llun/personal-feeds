{"title":"VLC ฉลองอายุครบ 20 ปี เวอร์ชันหน้า 4.0 จะมี UI แบบใหม่","link":"https://www.blognone.com/node/121181","date":1613291622000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>โปรแกรมดูวิดีโอยอดนิยม VLC มีอายุครบ 20 ปีในเดือนกุมภาพันธ์นี้ จุดเริ่มต้นของ VLC มาจากฝรั่งเศสในปี 1996 เมื่อนักศึกษาของมหาวิทยาลัย École Centrale Paris อยากเล่นเกม Duke Nukem 3D แต่ติดปัญหาเรื่องเครือข่ายภายในที่เป็น Token Ring ช้าเกินไป กลุ่มนักศึกษาจึงพัฒนาเทคนิคการส่งข้อมูลผ่านเครือข่ายที่ดีกว่าเดิม</p>\n<p>โครงการนี้ได้รับการสนับสนุนจากบริษัททีวีของฝรั่งเศส ที่หาวิธีส่งสัญญาณทีวีผ่านเครือข่ายเช่นกัน (แทนการใช้จานดาวเทียม) ผลจึงออกมาเป็นโครงการ VideoLAN ที่มีระบบเซิร์ฟเวอร์และไคลเอนต์ ที่ภายหลังกลายมาเป็น VLC (VideoLAN Client)</p>\n<p>VideoLAN กลายเป็นโอเพนซอร์สในปี 2001 และถูกพัฒนาต่อมาอย่างรวดเร็ว มีฟีเจอร์ใหม่ๆ อย่างระบบ codec ครอบจักรวาลไม่ต้องดาวน์โหลดเพิ่ม, โครงการลูก x264 ตัวเข้ารหัสวิดีโอแบบ H.264</p>\n<p><img alt=\"No Description\" src=\"https://www.blognone.com/sites/default/files/externals/14c6dc0df2846c63ea9668b034bdaf3a.jpg\" ></p>\n<p>Jean-Baptiste Kempf ที่เข้ามารับช่วงโครงการ VideoLAN ในปี 2005 ตัดสินใจตั้งหน่วยงาน VideoLAN organization มาดูแลโครงการต่อ หารายได้จากเงินบริจาค เขายังตั้งบริษัท Videolabs ที่ไม่เกี่ยวข้องกันแต่ทำงานใกล้ชิดกัน โดยดึงนักพัฒนาหลักๆ ของ VideoLAN เข้ามาเป็นพนักงาน และทำธุรกิจปรับแต่ง VLC ให้อุปกรณ์เซ็ตท็อปยี่ห้อต่างๆ</p>\n<p>Kemf ให้สัมภาษณ์กับ Protocol ถึงแผนการของ VLC ในอนาคต ว่า VLC เวอร์ชัน 4.0 ที่จะออกในอีกไม่กี่เดือนข้างหน้า โดยจะมี UI แบบใหม่ (ยังไม่เปิดเผยหน้าตา) และรองรับ codec ใหม่ๆ อย่าง AV1/AV2 ที่กำลังเริ่มพัฒนาอยู่</p>\n<p>เขายังพูดถึงความเป็นไปได้ว่า VLC อาจมีโมเดลหาเงินแบบอื่นๆ เพิ่มเข้ามา โดยยกตัวอย่างโครงการ Plex ที่เพิ่มช่องสตรีมมิ่งให้ดูฟรีแบบมีโฆษณา และส่วนแบ่งรายได้จากโฆษณาก็กลับเข้ามาช่วยหล่อเลี้ยงให้องค์กรเดินหน้าต่อได้</p>\n<p>ที่มา - <a href=\"https://www.videolan.org/press/videolan-20.html\">VideoLAN</a>, <a href=\"https://www.protocol.com/vlc-history-open-source\">Protocol</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/vlc\">VLC</a></div><div class=\"field-item odd\"><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b28319586cd41f929284796b2fba5ab6101a92895227a9c4d22c061e904de441","category":"Thai"}