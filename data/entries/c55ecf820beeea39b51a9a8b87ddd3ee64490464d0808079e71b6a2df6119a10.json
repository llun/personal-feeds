{"title":"ยอดขาย GPU โต 20.5% ใน Q4 ปี 2020 จากเทรนด์ขุดคริปโต และยอดขายโน้ตบุ๊ก","link":"https://www.blognone.com/node/121580","date":1615195530000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>บริษัทวิจัยตลาด Jon Peddie Research (JPR) เปิดเผยข้อมูลว่ายอดขายจีพียูในไตรมาสที่ 4 ของปี 2020 เติบโตรวมกว่า 20.5% โดย Jon Peddie ระบุว่าสาเหตุหลักมาจากการใช้จีพียูขุดเหมืองคริปโต และยอดขายที่พุ่งสูงของโน้ตบุ๊ก</p>\n<p>แต่ Jon Peddie ก็ระบุด้วยว่า ยอดขายจากฝั่งคริปโต อาจลดลงในปีหน้าหลัง Ethereum ที่เป็นสกุลเงินคริปโตที่มีผู้ใช้จีพียูขุดมากที่สุด เตรียมออกเวอร์ชั่น 2.0 ที่จะเปลี่ยนไปใช้ระบบยืนยันธุรกรรมแบบ Proof of stake (PoS) ที่ใช้การวางเงินเพื่อยืนยัน แทน Proof of Work (PoW) ที่ต้องใช้เครื่องอื่นในการยืนยัน ซึ่งแปลว่าอาจจะใช้จีพียูมาขุดเหมืองต่อไม่ได้ในอนาคต</p>\n<p>ผู้ที่ได้อานิสงค์จากการเติบโตครั้งนี้มากที่สุด คือ AMD และ Intel ที่มียอดจำหน่ายจีพียูเติบโตมากขึ้น 6.4% และ 33.2% ตามลำดับ ซึ่งในฝั่ง Intel ที่เติบโตมากขนาดนี้ น่าจะมาจากยอดขายโน้ตบุ๊กที่ใช้จีพียูออนบอร์ดเป็นหลัก (JPR ไม่ได้เปิดเผยประเภทรุ่น) กลับกัน Nvidia มียอดขายจีพียูในไตรมาสที่ 4 ลดลงไป 7.3%</p>\n<p><img src=\"https://www.blognone.com/sites/default/files/externals/96091ccaa2adcc0df022628a9b1e93a0.png\" alt=\"\" /><em>ภาพ Asus ZenBook 13 OLED (UX325) ที่ใช้จีพียู Iris Xe จาก Intel</em></p>\n<p>ยอดจำหน่ายจีพียูรวมทั้งปี โตขึ้น 12.4% แบบปีต่อปี และแม้ Nvidia จะมียอดขายจีพียูรวม ลดลงในไตรมาสที่ 4 แต่ถ้ามองเพียงยอดขายการ์ดจอแยก Nvidia ก็ยังมีส่วนแบ่งตลาดเพิ่มขึ้นเป็น 82% จาก 73% ในไตรมาสที่ 4 ของปี 2019 แปลว่าส่วนแบ่งตลาดของ AMD ลดเหลือ 18% จาก 27% ในปีก่อน (หมวดการ์ดจอแยก ยังไม่นับ Intel จึงมีแข่งกันแค่สองค่าย)</p>\n<p>ในบ้านเราการ์ดจอยังขาดตลาดและมีราคาแพงกว่าปกติมาก สาเหตุหลักน่าจะมาจากกระแสการขุดเหมืองคริปโต คงต้องติดตามกันต่อไปว่าสถานการณ์จะกลับมาเป็นปกติเมื่อไร และด้าน Nvidia เอง ก็เริ่มพยายามแก้ปัญหา (และหากำไรเพิ่ม) ด้วยการ <a href=\"https://www.blognone.com/node/121269\">ออกชิป CMP สำหรับขุดเหมืองโดยเฉพาะ และลดประสิทธิภาพการขุดเหมืองของ RTX 3060 ลง</a> นอกจากนี้ยัง<a href=\"https://www.blognone.com/node/121174\">นำ RTX 2060 กับ GTX 1050 กลับมาขายใหม่</a>อีกด้วย</p>\n<p><img src=\"https://www.blognone.com/sites/default/files/externals/697b19091d7e17894623547d23951de8.jpg\" alt=\"\" /><em>ภาพชิป CMP (Cryptocurrency Mining Processor) ของ Nvidia</em></p>\n<p>ที่มา - <a href=\"https://www.pcworld.com/article/3610426/gpu-sales-spike-by-20-percent-fueled-by-cryptocurrency-miners-and-laptop-sales.html#tk.rss_all\">PCWorld</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/gpu\">GPU</a></div><div class=\"field-item odd\"><a href=\"/topics/market-research\">Market Research</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c55ecf820beeea39b51a9a8b87ddd3ee64490464d0808079e71b6a2df6119a10","category":"Thai"}