{"title":"The Name of California","link":"https://markpeak.net/the-name-of-california/","date":1623468350000,"content":"<p>รัฐแคลิฟอร์เนีย เป็นรัฐที่มีประชากรเยอะที่สุดของสหรัฐอเมริกา เป็นที่ตั้งของเมืองสำคัญๆ อย่างแอลเอ หรือซานฟรานซิสโก</p>\n<p>ในแง่แบรนดิ้งของชื่อรัฐย่อมโด่งดังเป็นที่รู้จักในระดับโลกอย่างไม่ต้องสงสัย (ตัวอย่างในเชิงวัฒนธรรมก็อย่างเช่น Hotel California, Californication หรือดู<a href=\"https://en.wikipedia.org/wiki/California_(disambiguation)\">รายชื่อสถานที่-สิ่งต่างๆ ที่มีคำว่าแคลิฟอร์เนีย</a>)</p>\n<p>แต่ถ้าถามว่าชื่อ California มีที่มาอย่างไร ไม่น่าจะมีใครตอบได้กันสักเท่าไรนัก (ผมก็ด้วย)</p>\n<p>คำตอบของเรื่องนี้คือเราเองก็ไม่รู้แน่ชัดว่าชื่อ California มีที่มาได้อย่างไร เรารู้แค่ว่าเป็นชื่อที่เรียกโดยนักสำรวจชาวสเปน ที่มาสำรวจชายฝั่งตะวันตกของอเมริกาทางเรือ ในช่วงราวๆ ปี 1533-1541 และน่าจะมีใครสักคนในกลุ่มนักสำรวจเป็นคนเรียกชื่อนี้ แล้วเรียกตามๆ กันมา</p>\n<p>คำถามถัดมาคือ ทำไมคนริเริ่มที่ว่านี้ ถึงเริ่มเรียกมันว่า California ซึ่งไม่มีใครรู้จริงๆ มีแต่ทฤษฎีและการคาดการณ์เท่านั้น</p>\n<p>ทฤษฎีที่แพร่หลายที่สุดคือ ในยุคนั้นมีนิยายโรมานซ์ในภาษาสเปนชื่อว่า <a href=\"https://en.wikipedia.org/wiki/Las_sergas_de_Esplandi%C3%A1n\">Las sergas de Esplandián</a> (ชื่อภาษาอังกฤษคือ The Adventures of Esplandián) เผยแพร่ในช่วงเวลาไล่เลี่ยกัน (ต้นฉบับที่เก่าที่สุดที่หาเจอคือ ฉบับปี 1510 ก่อนเรือเดินทางสำรวจประมาณ 20-30 ปี)</p>\n<p>นิยายเรื่องนี้เป็นแนวๆ อัศวินท่องไปในแดนลึกลับพิศวง และไปเจอกับเกาะชื่อ California ที่มีแต่คนผิวดำเพศหญิง (แนวทาง Amazon) ส่วนพระราชินีของเกาะนี้ชื่อว่า <a href=\"https://en.wikipedia.org/wiki/Calafia\">Calafia</a> ที่มีสัตว์เลี้ยงเป็นกริฟฟอน และข้ามทะเลมาทำสงครามกับชาวคริสต์ที่เมืองคอนสแตนติโนเปิล</p>\n<div><img src=\"https://markpeak.net/wp-content/uploads/2021/06/Calafia.jpg\" /><p>ภาพวาดพระราชินี Calafia ในยุคใหม่แล้ว ปี 1926 ที่ซานฟรานซิสโก – <a href=\"https://en.wikipedia.org/wiki/Calafia#/media/File:TheDons_Detail.jpg\">Wikipedia</a></p></div>\n<p>เส้นทางการสำรวจทวีปใหม่ของชาวยุโรปนั้น กรณีของสเปนจะเริ่มจากแล่นเรือมาขึ้นฝั่งแถวๆ เม็กซิโกก่อน พอยึดเม็กซิโกจากชาว Aztec ได้แล้ว ก็ค่อยๆ เดินทางบนแผ่นดินมาถึงชายฝั่งแปซิฟิก ตั้งเมือง สร้างท่าเรือ เริ่มต่อเรือแล้วล่องเรือสำรวจชายฝั่งแปซิฟิกต่อ</p>\n<p>ศูนย์กลางของเม็กซิโกฝั่งตะวันตกคือเมือง <a href=\"https://en.wikipedia.org/wiki/Acapulco\">Acapulo</a> ที่อยู่ตอนใต้ของเม็กซิโกปัจจุบัน พอล่องเรือขึ้นเหนือมาเรื่อยๆ จะเจอกับคาบสมุทรที่ปัจจุบันเรียกว่า Baja California (แปลว่า แคลิฟอร์เนียใต้) ที่เป็นแหลมทอดยาว ชวนให้เข้าใจผิดว่ามันคือเกาะ</p>\n<div><img src=\"https://markpeak.net/wp-content/uploads/2021/06/California_island_Vinckeboons5.jpg\" /><p>ภาพแผนที่เกาะ California ในปี 1650 – <a href=\"https://en.wikipedia.org/wiki/Island_of_California#/media/File:California_island_Vinckeboons5.jpg\">Wikipedia</a></p></div>\n<p>ความเข้าใจผิดนี้น่าจะทำให้ลูกเรือในสมัยนั้น เอาชื่อเกาะ Island of California จากนิยายมาเรียกตาม ทำให้พื้นที่แถบนี้ถูกเรียกว่า California และกลายเป็นรัฐ <a href=\"https://en.wikipedia.org/wiki/The_Californias\">Las Californias</a> ในระยะถัดมาที่เม็กซิโกตั้งเป็นประเทศ</p>\n<p>แต่ด้วยพื้นอันที่กว้างใหญ่ เม็กซิโกในยุคนั้นจึงแยกส่วนมันเป็น Alta California (แคลิฟอร์เนียเหนือ) และ Baja California (แคลิฟอร์เนียใต้) ยุคถัดมาเมื่อเม็กซิโกทำสงครามกับอเมริกาแล้วแพ้ จึงเสีย <a href=\"https://en.wikipedia.org/wiki/Alta_California\">Alta California</a> ไป (กลายเป็นรัฐแคลิฟอร์เนียในปัจจุบัน และรัฐใกล้เคียงอื่นๆ เช่น แอริโซนา เนวาดา นิวเม็กซิโก) ส่วน <a href=\"https://en.wikipedia.org/wiki/Baja_California\">Baja California</a> ยังเป็นชื่อรัฐของเม็กซิโกอยู่ (ปัจจุบันยังแยกเป็น 2 ส่วนอีกคือ Baja California ด้านบนของแหลม และ <a href=\"https://en.wikipedia.org/wiki/Baja_California_Sur\">Baja California Sur</a> สุดปลายแหลม)</p>\n<div><img src=\"https://markpeak.net/wp-content/uploads/2021/06/Map_of_the_Californias_historical_region.png\" /><p>แผนที่รัฐ Las Californias ในยุคเม็กซิโกเริ่มแรก – <a href=\"https://en.wikipedia.org/wiki/The_Californias#/media/File:Map_of_the_Californias_(historical_region).png\">Wikipedia</a></p></div>\n<p>ส่วนคำว่า calif ที่เป็นรากศัพท์ของ California/Calafia น่าจะมาจากคำว่า “กาหลิบ” (Caliph หรือ Khalifa) ของโลกอิสลาม ซึ่งถือเป็นดินแดนที่มีอยู่จริงแต่แปลกและน่าตื่นเต้น (exotic) สำหรับชาวยุโรปยุคนั้น</p>\n<p>ส่วนทฤษฎีอื่นที่เป็นไปได้คือ</p>\n<ul>\n<li>มีบทกวีภาษาฝรั่งเศสในศตวรรษที่ 11 พูดถึงชื่อดินแดนว่า Califerne ซึ่งน่าจะหมายถึงดินแดนใกล้เคียงกับแอฟริกา (และผู้เขียนนิยาย Esplandián อาจนำชื่อนี้มาใช้ตั้งชื่อเกาะด้วย)</li>\n<li>คำภาษาสเปนโบราณ Calit Fornay (แปลว่า เตาร้อน hot furnace) ที่เพี้ยนมาเป็น Cali Fornia</li>\n<li>คำภาษาคนท้องถิ่น (อินเดียแดง) ว่า kali forno แปลว่า ภูเขาสูง</li>\n</ul>\n<p>รายละเอียดอื่นๆ อ่านใน<a href=\"https://en.wikipedia.org/wiki/Origin_of_the_name_California\">บทความจาก Wikipedia ได้</a></p>The post <a href=\"https://markpeak.net/the-name-of-california/\">The Name of California</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"09f9da5c774f18d2094a925d98329e7b1bc252dde02e1906dc6b29e09d58920d","category":"Thai"}