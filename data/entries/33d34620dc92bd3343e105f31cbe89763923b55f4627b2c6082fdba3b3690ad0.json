{"title":"Confluent บริษัทผู้พัฒนา Apache Kafka ยื่นเอกสารเตรียมขายหุ้น IPO","link":"https://www.blognone.com/node/122317","date":1619149547000,"content":"<div><div><div><p>Confluent Inc. บริษัทที่อยู่เบื้องหลังการพัฒนา Apache Kafka ยื่นเอกสารต่อ กลต. สหรัฐ เพื่อเตรียมเข้าขายหุ้น IPO แล้ว</p>\n<p>Apache Kafka เป็นซอฟต์แวร์จัดการ event streaming (บ้างก็เรียก data pipeline) เพื่อนำข้อมูลปริมาณมากๆ เข้าระบบอย่างรวดเร็ว ตัวซอฟต์แวร์เริ่มพัฒนาโดยทีมวิศวกรของ LinkedIn ช่วงปี 2011 ก่อนเปิดเป็นโอเพนซอร์ส และยกให้ Apache Software Foundation ดูแลต่อ</p>\n<p>ในช่วงเวลาถัดมา Jay Kreps หัวหน้าทีมพัฒนา Kafka ที่ LinkedIn ในตอนนั้น (เขาเป็นคนตั้งชื่อโครงการด้วย โดยนำชื่อมาจากนักเขียนนิยายชื่อดัง Franz Kafka) ออกมาตั้งบริษัท Confluent เพื่อหารายได้จาก Kafka ในเชิงพาณิชย์ ผลิตภัณฑ์ของบริษัทมีทั้ง Confluent Platform (Kafka เวอร์ชัน enterprise ติดตั้งเอง) และ Confluent Cloud (Kafka เวอร์ชันรันบนคลาวด์) โดยได้รับการสนับสนุนจาก LinkedIn ในฐานะต้นสังกัดเดิม</p>\n<p><img src=\"https://www.blognone.com/sites/default/files/externals/f9016a5ef6f09c52359b0ed8d0f82f9f.png\" /></p>\n<p>ปัจจุบัน Confluent ยังไม่เปิดเผยข้อมูลทางการเงิน แต่มีข้อมูลว่ามูลค่าบริษัทล่าสุดอยู่ที่ราว 4.5 พันล้านดอลลาร์ในเดือนเมษายน 2020</p>\n<p>บริษัทอื่นๆ ที่ทำธุรกิจเกี่ยวกับ Kafka ได้แก่ Cloudera และ IBM Event Streams แต่ก็แน่นอนว่า Confluent ในฐานะบริษัทของผู้สร้าง Kafka ย่อมได้รับความสนใจมากที่สุด</p>\n<p>ช่วงหลังๆ เราเห็นบริษัทสาย enterprise เข้าขายหุ้น IPO กันหลายราย เช่น <a href=\"https://www.blognone.com/node/118108\">Snowflake</a>, <a href=\"https://www.blognone.com/node/118532\">JFrog</a>, <a href=\"https://www.blognone.com/node/118540\">Sumo Logic</a>, <a href=\"https://www.blognone.com/node/118749\">Asana</a> และล่าสุดคือ <a href=\"https://www.blognone.com/node/121905\">UiPath</a></p>\n<p>ที่มา - <a href=\"https://www.confluent.io/press-release/confluent-announces-confidential-submission-of-draft-registration-statement\">Confluent</a>, <a href=\"https://www.reuters.com/technology/linkedin-backed-confluent-confidentially-files-us-ipo-2021-04-22/\">Reuters</a></p>\n</div></div></div><div><div>Topics: </div><div><div><a href=\"/topics/confluent\">Confluent</a></div><div><a href=\"/topics/apache-kafka\">Apache Kafka</a></div><div><a href=\"/topics/ipo\">IPO</a></div><div><a href=\"/topics/enterprise\">Enterprise</a></div><div><a href=\"/topics/open-source\">Open Source</a></div><div><a href=\"/topics/linkedin\">LinkedIn</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33d34620dc92bd3343e105f31cbe89763923b55f4627b2c6082fdba3b3690ad0","category":"Thai"}