{"title":"iPhone SE","link":"https://lewcpe.com/blog/archives/2228/iphone-se/","date":1591044146000,"content":"<p>อ่านเรื่อง Tim Cook ว่าเป็นคนจัดการ Supply Chain ของแอปเปิลจนสร้างกำไรกดหัวคู่แข่งแทบหายใจไม่ออก เพราะสามารถกดต้นทุนไปพร้อมกับการสร้างแบรนด์ที่ขายได้แพงกว่าชาวบ้าน ถึงเวลาอยากลดราคาแบบ iPhone SE ก็ลดได้ตามกลยุทธ์ตัวเอง</p>\n\n\n\n<p>พอสั่งมาเล่นด้วยตัวเอง เห็นวันที่ผลิต 21 พค. แล้วก็เชื่อว่าของจริง ระบบ supply chain ของแอปเปิลมันล้ำหน้าบริษัทอื่นไปไกล ของออกจากโรงงานสิบวันถึงมือ consumer ได้</p>\n\n\n\n<p>iPhone SE ยังเป็นเวทีแสดงความสามารถในการกดต้นทุนของ Tim Cook ได้จนคิดว่าน่าจะสูงสุดแล้ว ชิ้นส่วนใช้ซ้ำรุ่นเดิมๆ ที่ผลิตมาหลายล้านเครื่อง หรือไม่ก็ปรับแต่งเพียงเล็กน้อยซึ่งน่าจะกดค่าผลิตโรงงานได้จนแทบไม่เหลืออะไร (โรงงานแทบไม่ต้องปรับแต่งสายการผลิต แต่มีออเดอร์ก้อนใหญ่รอตรงหน้า) ชิ้นส่วนที่ต้องทำใหม่อย่าง logic board ก็ใช้ชิ้นส่วนอื่นๆ ร่วมกับรุ่นใหญ่</p>\n\n\n\n<p>แน่นอนผมไม่ใช่ผู้ถือหุ้นของแอปเปิลที่ต้องดีใจว่าแอปเปิลขายได้กำไรดีไหม แต่มีเครื่องขายสเปคดี ราคาดี ซัพพอร์ตยาวก็ถือเป็นชัยชนะผู้บริโภค </p>\n\n\n\n<p>อันนี้เป็นข้อเสียของแบรนด์อื่นๆ ที่ไม่แน่ใจว่ามีข้อจำกัดอะไร ถึงได้ไม่สามารถทำซ้ำสูตรสำเร็จของแอปเปิลได้ การใช้ชิ้นส่วนร่วมกันไปมาระหว่างรุ่น ทั้งใน gen เดียวกันแต่ข้ามรุ่นเล็กใหญ่ และโมเดลข้ามปีแต่ปรับให้ชิ้นส่วนรุ่นสูงกลายเป็นชิ้นส่วนสำหรับรุ่นล่าง ภายใต้จำนวนรุ่นที่น้อยกว่ายี่ห้อคู่แข่ง แต่จำนวนชิ้นส่วนที่แอปเปิลสต็อกจริงๆ น่าจะน้อยลงไปอีกหลายเท่าตัว</p>","author":"lewcpe","siteTitle":"LewCPE's Blog","siteHash":"be60e5c67c985916e913225e0fa8794018c33c335df997dc89cd85d60cc43d78","entryHash":"eab57e550d4552f282a50694fedcc97583573509ce118cedb5596688414f02fc","category":"Thai"}