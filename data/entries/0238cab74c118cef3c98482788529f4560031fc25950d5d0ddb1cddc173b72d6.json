{"title":"กลาโหมสหรัฐยกเลิกโครงการ JEDI Cloud แล้ว ตั้งโครงการใหม่ เปิดทางเป็น multi-cloud","link":"https://www.blognone.com/node/123597","date":1625618349000,"content":"<div><div><div><p>เมื่อปี 2019 มีข่าวใหญ่ในวงการคลาวด์คือกระทรวงกลาโหมสหรัฐฯ ได้<a href=\"https://www.blognone.com/node/112761\">ประกาศว่า Microsoft เป็นผู้ชนะการประมูล</a>โครงการ JEDI Cloud ซึ่งเป็นโครงการพัฒนาพื้นฐานระบบคลาวด์ที่จะนำไปใช้ทางการทหาร เป็นโครงการยาว 10 ปี มีมูลค่าสูงถึง 10,000 ล้านดอลลาร์สหรัฐ</p>\n<p>หลังจากประกาศว่า Microsoft เป็นผู้ชนะการประมูลก็เกิดเรื่องทันที โดย Amazon ผู้ร่วมประมูลได้ฟ้องศาลว่าอดีตประธานาธิบดี Trump ได้กดดันเพนตากอนไม่ให้ Amazon ได้งานนี้ เนื่องจาก Jeff Bezos ซีอีโอ Amazon เป็นเจ้าของสื่อ Washington Post ซึ่งอยู่ฝั่งตรงข้ามกับ Trump</p>\n<p>ล่าสุดกระทรวงกลาโหมสหรัฐฯ ได้ประกาศยกเลิกโครงการ JEDI แล้ว โดย John Sherman รักษาการซีไอโอของกระทรวงกลาโหมระบุว่าในตอนนั้นโครงการ JEDI ก็เหมาะสม แต่ตอนนี้มันกลายเป็นล้าสมัยไปเสียแล้ว และได้ตั้งโครงการใหม่ชื่อ Joint Warfighter Cloud Capability แทน เปิดรับผู้ประมูลทุกรายที่ผ่านเกณฑ์ของกระทรวง ทำให้เป็นโครงการ multi-cloud ไม่มีผู้ชนะรายเดียว ซึ่ง Microsoft, Amazon, Google, Oracle และ IBM อาจผ่านเกณฑ์ของโครงการ</p>\n<p>โครงการใหม่นี้จะประกาศผู้ที่ได้งานก่อนกลางปี 2022 และระยะเวลาจะไม่นานกว่า 5 ปี ส่วนมูลค่ายังไม่เปิดเผย</p>\n<p><img src=\"https://www.blognone.com/sites/default/files/externals/653c06bbc52fea5ea95c6646ca718672.jpg\" /><em>ภาพจาก<a href=\"https://www.facebook.com/DeptofDefense/photos/10159642885955719\">เฟซบุ๊กกระทรวงกลาโหมสหรัฐ</a></em></p>\n<p>ฝั่ง Microsoft ที่ดูจะเสียประโยชน์ที่สุดก็ไม่ได้งอแง ออกแถลงการณ์ยอมรับการตัดสินใจนี้โดยระบุว่ากระทรวงกลาโหมเจอการตัดสินใจที่ยากลำบากว่าจะไปต่อกับโครงการเดิมที่ต้องสู้คดีกันไม่จบสิ้น หรือหาทางใหม่ที่จะไปต่อได้ และเพราะความปลอดภัยของสหรัฐอเมริกานั้นสำคัญกว่าสัญญาจ้างฉบับเดียว Microsoft จึงเคารพและยอมรับการตัดสินใจนี้ของกระทรวงกลาโหมเพื่อที่จะไปต่อได้ในเส้นทางอื่น</p>\n<p>ด้าน AWS ที่น่าจะได้ร่วมโครงการใหม่แน่ๆ ก็ออกมาบอกว่าสัญญาโครงการ JEDI ไม่ได้ถูกพิจารณาจากข้อเสนอแต่ถูกอิทธิพลภายนอกเข้ามากดดันทั้งที่ไม่ควรเกิดขึ้นในการจัดซื้อจัดจ้างของรัฐบาล</p>\n<p>อย่างไรก็ดี กระทรวงกลาโหมก็ไม่ได้ปล่อย Microsoft ที่เริ่มงานไปแล้วให้ขาดทุน โดยระบุว่า Microsoft มีสิทธิ์ยื่นข้อเสนอปิดงานและเรียกร้องค่าเสียหายได้</p>\n<p>ที่มา - <a href=\"https://www.wsj.com/articles/pentagon-plans-reboot-of-jedi-cloud-contract-11625589039\">The Wall Street Journal</a></p>\n</div></div></div><div><div>Topics: </div><div><div><a href=\"/topics/dod\">DoD</a></div><div><a href=\"/topics/military\">Military</a></div><div><a href=\"/topics/microsoft\">Microsoft</a></div><div><a href=\"/topics/aws\">AWS</a></div><div><a href=\"/topics/amazon\">Amazon</a></div><div><a href=\"/topics/cloud-computing\">Cloud Computing</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0238cab74c118cef3c98482788529f4560031fc25950d5d0ddb1cddc173b72d6","category":"Thai"}