{"title":"นักพัฒนาเคอร์เนลลินุกซ์แสดงตัวต้านวัคซีน mRNA ไลนัสด่าให้หุบปาก","link":"https://www.blognone.com/node/123127","date":1623383265000,"content":"<div><div><div><p>เกิดดราม่าเล็กๆ ในกลุ่มอีเมลนักพัฒนาเคอร์เนลลินุกซ์ หลัง Enrico Weigelt ผู้ดูแลเคอร์เนลชาวเยอรมันแสดงความเชื่อต่อวัคซีน mRNA ว่าเป็นการทดลองสร้างมนุษย์สายพันธุ์ใหม่ แถมยังแสดงความสงสัยต่อเหตุโรคระบาดว่าเป็นเรื่องจริงหรือไม่</p>\n<p>หลัง Weigelt ส่งเมลฉบับนี้ไลนัสก็ตอบโต้ทันทีว่าเป็นคอมเมนต์ที่ไร้สติ (insane) และขอให้เก็บความเห็นต่อต้านวัคซีนแบบนี้ไว้กับตัวเอง หลังจากนั้นไลนัสก็อธิบายกระบวนการทำงานของวัคซีน mRNA ว่าไม่ได้เปลี่ยน DNA ของมนุษย์แต่อย่างใด โดยตัว mRNA อยู่ในร่างกายเพียงไม่กี่วันเท่านั้น ระหว่างนั้นสอนให้ร่างกายต่อสู้กับโปรตีนไวรัส เทียบกับวัคซีนแบบอื่นๆ แล้วหลายครั้งวัคซีน mRNA ใช้วัตถุแปลกปลอมกับร่างกายน้อยกว่าด้วยซ้ำ</p>\n<p>CDC ระบุว่าวัคซีน mRNA อาศัยกระบวนการสอนเซลล์ในร่างกายให้สร้างโปรตีน spike เพื่อสอนร่างกายให้สร้างภูมิคุ้มกันไวรัสอีกต่อหนึ่ง และหลังจาก mRNA สอนเซลล์สำเร็จแล้วร่างกายก็จะทำลายมันไป โดยไม่มีการเปลี่ยน DNA ของร่างกายเราแต่อย่างใด</p>\n<p>ไลนัสย้ำให้ทุกคนไปรับวัคซีนและอย่าไปเชื่อคำโกหกจากกลุ่มต้านวัคซีน ส่วนถ้าใครยังเชื่อต่อให้หุบปากไปจากกลุ่มนักพัฒนาเคอร์เนลเสีย</p>\n<p>ที่มา - <a href=\"https://lore.kernel.org/ksummit/CAHk-=wiB6FJknDC5PMfpkg4gZrbSuC3d391VyReM4Wb0+JYXXA@mail.gmail.com/\">kernel.org</a></p>\n<p><img src=\"https://www.blognone.com/sites/default/files/externals/2d6b398ddbb4b415f5650118fee0c400.jpg\" /></p>\n<p>แผนภาพ<a href=\"https://www.cdc.gov/coronavirus/2019-ncov/vaccines/different-vaccines/mrna.html\">กระบวนการทำงานของวัคซีน mRNA จาก CDC</a></p>\n</div></div></div><div><div>Topics: </div><div><div><a href=\"/topics/linus-torvalds\">Linus Torvalds</a></div><div><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"625755642712c746dc958fa069d03c7568911e4321a142c482cab879109a809b","category":"Thai"}