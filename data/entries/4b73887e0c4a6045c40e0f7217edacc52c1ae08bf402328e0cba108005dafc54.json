{"title":"ย้ายไปชนบทกันเถอะ","link":"https://menn.blog/go-countryside/","date":1620104182000,"content":"<img src=\"https://menn.blog/content/images/2021/05/pai-way.jpg\" /><p>มีน้องชวนเข้ากลุ่ม <a href=\"https://www.facebook.com/groups/456929628904615/\">ย้ายประเทศกันเถอะ</a> เพื่อไปอัปเดตข่าวสารความไม่พอใจและความสิ้นหวังของคนไทยจำนวนมาก ต่อระบบที่เค้าไม่สามารถมีส่วนร่วมในการแก้ไข</p><p>เข้าใจและเห็นใจ เพราะแม่ของผมก็ย้ายไปอยู่ที่อเมริกาตั้งแต่ผมยังเรียนมัธยม ใช้ชีวิตและเกษียณที่นั่น ไม่อยากกลับไทยเท่าไหร่ </p><p>แต่ตอนที่ผมไปเรียนต่อและไปเยี่ยมแม่อยู่ราวๆ 1 ปี ก็ไม่ได้รู้สึกอยากย้ายประเทศไปนัก</p><p>ส่วนหนึ่ง อาจจะเพราะมีโอกาสกลับมาเปิดบริษัทที่เมืองไทย ได้ทำงานหลายอย่าง กำลังสนุก</p><p>อีกส่วนคือ เวลาได้ไปหาพระอาจารย์สาครที่ทองผาภูมิรู้สึกว่าได้รับพลัง และเมื่อรู้จักหลวงพ่อปราโมทย์ ก็ยิ่งรู้สึกว่าต่อให้ต้องแลกกับความเลวร้ายต่างๆ ของประเทศ หากได้อยู่ไม่ไกลจากครูบาอาจารย์ ได้ปฏิบัติภาวนา ก็ถือว่าคุ้มค่าแล้ว</p><p>แต่กระนั้น เมื่อ 12  ปีที่แล้ว ผมก็วางแผนย้ายออกจากกรุงเทพฯ และพยายามหาว่า จะไปใช้ชีวิตบั้นปลายที่ไหนดี?</p><blockquote>ชาติ กอบจิตติ ทิ้งชีวิตสำมะเลเทเมา แล้วไปอาศัยในไร่อันห่างไกลที่เขาใหญ่, กนกพงศ์ สงสมพันธุ์ เลือกที่จะอยู่และทำงานใน “หุบเขาฝนโปรยไพร” ที่ห่างไกลผู้คน, ‘รงค์ วงษ์สวรรค์ สร้าง “สวนทูนอิน” ขึ้นมาจากพื้นที่ในป่า ที่ตามหามาทั้งชีวิต<br /><br />ส่วนผมล่ะ? ผมเองก็กำลังตามหาสวนทูนอินของผมอยู่เช่นกัน</blockquote><p>(จากบันทึก <a href=\"https://imenn.com/2009/07/finding-my-beloved-place/\">ตามหาสวนทูนอินของข้าพเจ้า</a>)</p><h2>ต้องการอะไร?</h2><p>12 ปีที่แล้ว ผมสรุปว่า สิ่งที่ต้องการในปลายทางคือ</p><ol><li>อากาศดี</li><li>มีต้นไม้เยอะ</li><li>มีอินเทอร์เน็ตความเร็วสูง</li><li>สามารถเดินทางมากรุงเทพได้ภายใน 1 วัน</li><li>ค่าครองชีพไม่สูงนัก</li></ol><p>โดยได้ข้อสรุปความไม่พอใจด้านการเมืองการปกครองไปก่อนหน้าแล้วว่า เราควรต้องรักษาขนาดธุรกิจให้เล็ก (ไม่วุ่นวาย) ยุ่งกับรัฐให้น้อย (ไม่ต้องเหนื่อยกับพิธีรีตองและความไม่โปร่งใส) บริจาคลดหย่อนให้เยอะ (ให้ชุมชน/สนับสนุนโรงพยาบาล) และถ้าเราเสียภาษีน้อยลง ก็มีส่วนทำให้รัฐมีขนาดเล็กลง อาจทำให้คอรัปชั่นน้อยลงได้ - บันทึกไว้ใน <a href=\"https://imenn.com/2009/04/superior-way/\">วิถีแห่งเจ้าสำนัก</a></p><p>ผมตั้งคำถามง่ายๆ ว่า ถ้าลดเงินเดือนตัวเองครึ่งนึงแลกกับการไม่อยู่ในกรุงเทพฯ เรายอมหรือเปล่า? ถ้าได้คำตอบว่ายอม ก็แปลว่าควรต้องย้ายจริงๆ</p><h2>จะไปที่ไหน?</h2><p>สำหรับคนชอบธรรมชาติ ก็คงต้องเลือกก่อนว่า จะอยู่ภูเขา หรือ ทะเล ผมลองไปนั่งทำงานที่เกาะ ที่ริมทะเล รวมๆ อยู่หลายเดือน พบว่าอินเทอร์เน็ตส่วนใหญ่ไม่เสถียร และอากาศริมทะเลนั้นมาพร้อมไอเกลือที่ทำให้เหนียวตัว</p><p>ไปเที่ยวสนุก แต่อยู่นานๆ กลับไม่ค่อยสะดวก</p><p>เลยเล็งเป็นภูเขา ลองไปที่เชียงใหม่ เชียงราย ก็ชอบ ไปพิษณุโลกก็ชอบ แต่ร้อนกว่าภาคเหนือตอนบน </p><p>จนได้ไปเป็นครูอาสา ช่วยเนคเทควางหลักสูตรด้านไอที สอนครูและเด็กในแม่ฮ่องสอนอยู่หลายปี เลยพบว่าชอบปายที่สุด อาจจะเจอฝุ่นควันหนักๆ ในฤดูเผาป่าประมาณ 1-2 สัปดาห์ ก็ใช้วิธีย้ายไปที่อื่นชั่วคราวได้</p><figure><img src=\"https://menn.blog/content/images/2021/05/pai-way.jpg\" /><figcaption>ก่อนถึงแยกโค้งงาม - ถ่ายด้วย iPhone 12 Pro โดยผมเอง</figcaption></figure><h2>ข้อดีของชนบท</h2><p>รุ่นพี่สถาปนิกคนหนึ่งที่ย้ายมาอยู่ปาย เค้าบอกว่า เค้าชอบเมืองที่ \"หลับตาแล้วนึกผังเมืองได้\" ซึ่งชนบทในหลายๆ ที่ก็เป็นเช่นนั้น</p><h3>ขนาดเล็ก</h3><p>เมื่อมีขนาดเล็ก ก็ใช้เวลาเดินทางน้อย อย่างบ้านผม ภรรยาจะกลับมาทานข้าวเที่ยงที่บ้านทุกวัน เพราะเดินทางระหว่างบ้านกับที่ทำงาน ใช้เวลาประมาณ 2 นาที (ผมเคยอธิบายให้เพื่อนฟังว่า เวลาขับรถไปส่งภรรยา เพลงในรถจะเล่นได้ไม่จบเพลง)</p><h3>ค่าครองชีพไม่สูง</h3><p>เมื่อรายจ่ายน้อย เราสามารถวางแผนให้ชีวิตนิ่งขึ้นได้ ไม่ต้องรีบทำเงิน หมุนเงิน โชว์เงิน ฯลฯ เสียเงินไปกับภาษีสังคมต่างๆ เหมือนคนในเมืองหลวง </p><h3>ติดต่อสถานที่ต่างๆ ได้ง่าย</h3><p>ไม่ว่าจะเป็นไฟฟ้า ประปา ไปรษณีย์ ส่วนราชการ หรือถ้าเป็นชนบทที่เริ่มเจริญหน่อย ก็จะหาบริษัทขนส่ง ร้านสะดวกซื้อ อินเทอร์เน็ตความเร็วสูง ได้หลายเจ้า</p><h3>อาหารสดและปลอดสาร</h3><p>เมื่อเราไม่มีระบบรัฐที่ช่วยตรวจสอบและรับรอง การมาอยู่ชนบทและพยายามมากพอ จะทำให้เรามาอยู่ในเครือข่ายชาวบ้าน ทั้งกลุ่มเกษตรปลอดสาร และกลุ่มที่จำเป็นต้องใช้ยาฆ่าแมลงเพื่อให้สินค้าขายได้ </p><p>เมื่อรู้จักกัน เค้าก็จะมาแจ้งกันก่อนว่า จะฉีดยาวันไหน ก่อนฉีดเราก็สั่งผัก ผลไม้ต่างๆ หรือรวมไปถึงเนื้อสัตว์ ไข่ ต่างๆ ได้</p><h3>ไปโรงพยาบาลง่าย</h3><p>แม้โรงพยาบาลในชนบทจะไม่ทันสมัยเหมือนในเมือง แต่เป็นมิตรและเข้าถึงง่าย ถ้าเจ็บป่วย ก็ช่วยรักษา ไม่ปล่อยให้ตายง่ายๆ ยิ่งถ้าเรามีเงินสำรองไว้มาก เราก็สามารถเข้าถึงโรงพยาบาลเอกชนได้ง่ายขึ้น</p><h2>ข้อเสีย?</h2><p>แต่ข้อเสียโดยรวมของประเทศนี้ คือ การที่เราพึ่งพารัฐไม่ค่อยได้ ทำให้เราต้องพึ่งตัวเองและเส้นสายเครือข่ายเป็นหลัก (ซึ่งก็เกิดเป็นลูปของการเล่นพรรคเล่นพวก คอรัปชั่น เลี่ยงภาษี รัฐก็ไม่พัฒนา ใครเสียภาษีมากก็เสียเปรียบ หาทางเลี่ยงภาษี แล้วก็วนลูปไปเรื่อยๆ) เป็นระบบอุปถัมภ์ขนาดใหญ่ที่ครอบประเทศนี้อยู่ - ก็หาทางแก้กันไป</p><p>ส่วนข้อเสียของชนบท รวมๆ น่าจะเป็นเรื่องการพัฒนาโครงสร้างพื้นฐาน ที่ต้องยอมรับว่าเมืองหลวงได้งบไปเป็นหลักอยู่แล้ว ความเจริญของวัตถุต่างๆ ระบบระเบียบ การบังคับใช้กฏหมาย เลยมาไม่ค่อยถึงชนบท</p><p>ซึ่งก็เลยกระทบมาที่การรวมกลุ่ม เป็นสังคมของการนินทา เพื่อกำหนดพฤติกรรมหมู่ เนื่องจากใช้กฏหมายจัดการยาก ก็ต้องใช้การนินทามากำกับ</p><p>และบางกลุ่ม ก็โหยหาอำนาจรัฐ เพราะคนที่เข้าถึงได้ จะได้รับความช่วยเหลืออย่างล้นเกิน เปลี่ยนผิดเป็นถูกก็ได้ (ตอนภรรยาแต่งงานกับผม เลยมีชาวบ้านมาพูดประมาณว่า ทำไมหาสามีได้แค่นี้ ทำไมไม่ไปหาทหาร ตำรวจ ฯลฯ)</p><h2>ตัดสินใจ</h2><p>แต่เมื่อบวกลบข้อดีข้อเสียต่างๆ แล้ว ผมก็เลือกมาอยู่ปาย ทำงานที่เป็นประโยชน์และมีความสุข เก็บเงินไว้ไม่ให้ลำบาก พึ่งคนอื่นให้น้อย เพื่อไม่ต้องไปอยู่ในเครือข่ายอุปถัมภ์ของใคร ไม่ต้องกุมไข่โค้งใคร ช่วยเหลือสังคมเท่าที่ทำได้ และหาเวลาไปเที่ยวต่างจังหวัด (เช่น กรุงเทพฯ) หรือต่างประเทศเป็นครั้งคราว จะได้เรียนรู้ให้ทันโลก</p><p>ส่วนผู้อ่านที่อยากจะย้ายถิ่นฐาน ก็คงต้องเก็บข้อมูลหลายๆ ด้าน และเตรียมตัวเพื่อไปสู่เป้าหมายนั้นๆ ครับ เริ่มต้นจากการพัฒนาทักษะ และพัฒนาตัวเอง ซึ่งนั่นเป็นสิ่งที่สำคัญที่สุดในการเป็นพลเมืองของโลกนี้</p><figure><div><div><div><img src=\"https://menn.blog/content/images/2021/05/pai-aerial.jpg\" /></div><div><img src=\"https://menn.blog/content/images/2021/05/pai--sea-of-fog.jpg\" /></div><div><img src=\"https://menn.blog/content/images/2021/05/pai-aqi-0.jpg\" /></div></div><div><div><img src=\"https://menn.blog/content/images/2021/05/pai-green.jpg\" /></div><div><img src=\"https://menn.blog/content/images/2021/05/pai-yellow.JPG\" /></div><div><img src=\"https://menn.blog/content/images/2021/05/pai-bikes.jpg\" /></div></div><div><div><img src=\"https://menn.blog/content/images/2021/05/pai-running.jpg\" /></div><div><img src=\"https://menn.blog/content/images/2021/05/pai-market.jpg\" /></div><div><img src=\"https://menn.blog/content/images/2021/05/pai-mennstudio.jpg\" /></div></div></div></figure><div><h3>ขายของก่อนจบ</h3><p>ส่วนใครที่ต้องการพัฒนาทักษะด้านไอที ผมคิดว่าเริ่มจากการหัดทำเว็บด้วยเวิร์ดเพรส จะเริ่มง่าย เห็นภาพง่าย แล้วเมื่อต้องการต่อยอดให้ลึกขึ้น ก็มีช่องทางให้ศึกษาจำนวนมาก</p><p>ผมเองทำงานให้ลูกค้ามาพอสมควร สอนเด็ก สอนครูอาจารย์ เลยเอาองค์ความรู้ต่างๆ มาใส่ในคอร์สออนไลน์และระบบเว็บพร้อมใช้ ซึ่งตอนนี้กำลังทำคอร์สใหม่หมด ปรับระบบเว็บใหม่หมด เปิดตัวเวอร์ชั่นใหม่วันที่ 11 พฤษภาคมนี้ </p><p>สนใจลองดูที่  <a href=\"https://seedthemes.com/seed-kit/\"><strong>Seed Kit - ชุดคิทสร้างเว็บไซต์</strong></a><strong> </strong>ได้ครับ</p><p>ปล. พอพูดเรื่องวิถีชีวิต การเลี้ยงชีพ ธุรกิจ มันหนีไม่พ้นที่จะนำเสนอสินค้าของตัวเองจริงๆ นะฮะ ไทอินโดยสัญชาตญาณ 😆</p></div><p></p><p></p><p></p><p></p>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"4b73887e0c4a6045c40e0f7217edacc52c1ae08bf402328e0cba108005dafc54","category":"Thai"}