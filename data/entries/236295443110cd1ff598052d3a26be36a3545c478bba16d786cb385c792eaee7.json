{"title":"กูเกิลสาธิตการโจมตีแรม Half-Double แก้ไขข้อมูลในตำแหน่งที่ห่างออกไปได้","link":"https://www.blognone.com/node/122863","date":1622049172000,"content":"<div><div><div><p>กูเกิลเสนอแนวทางโจมตีคอมพิวเตอร์ด้วยการแก้ไขข้อมูลในแรมส่วนที่ไม่มีสิทธิ์อ่านและเขียนข้อมูลจากเดิมที่เคยแก้ไขได้เฉพาะข้อมูลส่วนที่ติดกันเรียกว่า <a href=\"https://www.blognone.com/node/66520\">Rowhammer ตั้งแต่ปี 2015</a> สัปดาห์นี้กูเกิลเสนอแนวทางการโจมตี Half-Double ที่กูเกิลออกแบบมาใหม่สามารถโจมตีแรมส่วนที่ไกลออกไปได้</p>\n<p>Rowhammer อาศัยการเขียนแรมถี่ๆ จนกระทั่งค่าในแรม DDR แถวข้างๆ เปลี่ยนค่าไป หลังจากกูเกิลรายงานออกมาผู้ผลิตแรมก็พยายามเพิ่มวงจรป้องกันโดยตรวจสอบการเขียนแรมแถวเดิมถี่ๆ (มีกลุ่มวิจัยสามารถโจมตีได้สำเร็จแม้มีวงจรนี้เมื่อปี 2020) แต่ข้อจำกัดสำคัญคือแฮกเกอร์สามารถเปลี่ยนค่าในแรมแถวที่ติดกันเท่านั้น</p>\n<p>แนวทาง Half-Double อาศัยการเขียนแรมถี่ๆ ในแถวที่ถูกโจมตี (agressor A) หลัก จากนั้นจึงเขียนแรมในแถวถัดออกไป (agressor B) เพียงประมาณ 12 ครั้ง ก็สามารถทำให้แรมในแถวเป้าหมาย (C) ถูกเปลี่ยนค่าไปได้ โดยกูเกิลระบุว่าหากต้องย้ายประจุออกไปยังแถวที่ไกลกว่านั้นก็เป็นไปได้</p>\n<p>กูเกิลรายงานช่องโหว่นี้ไปยัง JEDEC หน่วยงานกลางสำหรับผู้ผลิตแรม และทาง JEDEC ได้ออกเอกสารแนะนำเพื่อให้ผู้ผลิตปิดช่องโหว่ Half-Double นี้แล้ว</p>\n<p>ที่มา - <a href=\"https://security.googleblog.com/2021/05/introducing-half-double-new-hammering.html\">Google Security Blog</a></p>\n<p><img src=\"https://www.blognone.com/sites/default/files/externals/fa848f093ae250d571ea315d2bd3d75e.jpg\" /></p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/google\">Google</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"236295443110cd1ff598052d3a26be36a3545c478bba16d786cb385c792eaee7","category":"Thai"}