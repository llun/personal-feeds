{"title":"AWS เปิดตัวโครงการ OpenSearch แยกจาก Elasticsearch อย่างเป็นทางการ","link":"https://www.blognone.com/node/122154","date":1618249443000,"content":"<div><div><div><p>AWS เปิดตัวโครงการ OpenSearch โครงการแยกจาก <a href=\"https://www.blognone.com/node/120632\">Elasticsearch ที่เปลี่ยนสัญญาอนุญาตเพื่อจำกัดการใช้งานแบบให้บริการคลาวด์</a> พร้อมกับยุบรวมโครงการ Open Distro for Elasticsearch (ODfE) เข้ามารวมกัน</p>\n<p>โครงการ OpenSearch ใช้ซอร์สโค้ด Elasticsearch 7.10.2 เป็นฐาน และ OpenSearch Dashboard ใช้ Kibana 7.10.2 เป็นฐาน</p>\n<p>แนวทางของ Elastic (ชื่อบริษัท) ที่พยายามทำรายได้จาก Elasticsearch ทำให้ขัดแย้งกับบริษัทอื่นๆ ที่นำ Elasticsearch ไปเป็นส่วนหนึ่งของสินค้าหรือบริการมานาน โดย Elastic เลือกเก็บฟีเจอร์สำคัญๆ เช่น การเข้ารหัสข้อมูลเอาไว้เป็นฟีเจอร์ส่วนปิดซอร์ส ทำให้ก่อนหน้านี้ AWS แก้เกมด้วยการเปิดโครงการ ODfE รวมเอาปลั๊กอินที่เพิ่มฟีเจอร์ที่ Elastic เคยเก็บไว้ขายให้ใช้งานได้ฟรีจนกระทั่ง Elastic ตัดสินใจเปลี่ยนสัญญาอนุญาต Elasticsearch ไปทั้งโครงการ</p>\n<p>นอกจาก AWS แล้ว <a href=\"https://www.blognone.com/node/120742\">Logz.io ที่เคยประกาศพัฒนาโครงการ Elasticsearch</a> แยกก็ประกาศร่วมมือกับ AWS พร้อมๆ กับ Red Hat, SAP, Capital One</p>\n<p>ตอนนี้โครงการ OpenSearch และ OpenSearch Dashboard ชุดเริ่มต้นอยู่บน GitHub แล้ว โดยชุดแรกเป็นเพียงการตัดฟีเจอร์ปิดซอร์สของ Elasticsearch ออกไป และลบชื่อการค้าของ Elastic ออก (แพ็กเกจเปลี่ยนชื่อเป็น org.opensearch.* แล้ว) แต่กระบวนการทดสอบยังไม่เรียบร้อย คาดว่าจะออกเวอร์ชั่นเบต้าได้ในอีกไม่นานนัก และออกเวอร์ชั่นพร้อมใช้งานในกลางปีนี้</p>\n<p>สำหรับบริการ Amazon Elasticsearch Service จะเปลี่ยนชื่อเป็น Amazon OpenSearch Service และจะซัพพอร์ต Elasticsearch ต่อไปจนถึง 7.10 และเปลี่ยนไปซัพพอร์ต OpenSearch หลังจากนั้น</p>\n<p>ที่มา - <a href=\"https://aws.amazon.com/blogs/opensource/introducing-opensearch/\">AWS Blog</a>, <a href=\"https://logz.io/blog/opensearch-elasticsearch-fork/\">Logz.io</a></p>\n<p><img src=\"https://www.blognone.com/sites/default/files/externals/bbcd8f7912688c8e2366f56e835edf8e.jpg\" /></p>\n</div></div></div><div><div>Topics: </div><div><div><a href=\"/topics/open-source\">Open Source</a></div><div><a href=\"/topics/aws\">AWS</a></div><div><a href=\"/topics/elasticsearch\">Elasticsearch</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94df87ae242ea068fdaebeb675da7cef22fcd60f69a6cc238b724a2555aa7127","category":"Thai"}