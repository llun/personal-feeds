{"title":"Amazon เชื่อมเครือข่ายเข้ากับ Tile อุปกรณ์ติดตามของหายแบบ AirTags","link":"https://www.blognone.com/node/122601","date":1620637660000,"content":"<div><div><div><p>แอปเปิลมี AirTags และซัมซุงมี Smart Tag ล่าสุด Amazon จับมือกับ Tile บริษัททำเครื่องมือติดตามสิ่งของที่สูญหายและ Level ผู้ทำล็อกอัจฉริยะที่ควบคุมการล็อกได้ทุกที่ สร้างเครือข่ายและเพิ่มความสามารถเข้ามาใน <a href=\"https://www.blognone.com/node/112197\">Sidewalk</a> ระบบไร้สาย โปรโตคอลเน้นใช้งานกับอุปกรณ์ที่ใช้พลังงานต่ำและเชื่อมต่อในระยะไกล</p>\n<p><a href=\"https://www.thetileapp.com/tracking-device\">Tile</a> เป็นอุปกรณ์แบบแผ่นเล็กๆ เจาะรูนำไปคล้องกับกุญแจ หรือเสียบใส่กระเป๋าเงินได้ ใช้บลูทูธเพื่อค้นหาสิ่งของที่สูญหาย เมื่อทำงานร่วมกับเครือข่าย Sidewalk บนอุปกรณ์ Echo แล้วจะสามารถค้นหาของผ่านการใช้งาน Alexa ได้ ยกตัวอย่างเช่นสั่งให้ Alexa หากุญแจของฉันให้ อุปกรณ์ Tile ที่ติดอยู่กับกุญแจจะสั่นและส่งเสียง ช่วยให้ค้นหาของที่อยู่ผิดที่ผิดทางได้</p>\n<p><img src=\"https://www.blognone.com/sites/default/files/externals/de4974967c7a92d18dc94c8d21e24f60.jpg\" /></p>\n<p>ถือเป็นประโยชน์ที่ Tile จะได้จากการทำงานบนเครือข่าย Amazon ที่มีอยู่กว้างขวางในสหรัฐฯ สามารถแข่งขันได้กับแอปเปิลที่เพิ่งเปิดตัว AirTags เมื่อเดือนที่ผ่านมา</p>\n<p>ส่วนการทำงานกับ Level ผู้ทำล็อกอัจฉริยะ ผู้ใช้งานบนเครือข่าย Amazon Sidewalk จะควบคุมการล็อกของคุณในแอพ Ring และ Level ได้โดยไม่จำเป็นต้องอยู่ในช่วงบลูทูธเดียวกัน ช่วยให้ควบคุมการล็อกได้ทุกที่ เช่น มีญาติมาหาที่บ้าน แต่ตัวเองไม่อยู่บ้าน เจ้าของบ้านก็สามารถควบคุมล็อก เปิดประตูให้ญาติเข้าไปรอในบ้านได้</p>\n<p>นอกจากนี้ Amazon ยังเปิดตัวโครงการนำร่องใหม่กับ CareBand บริษัทสร้างอุปกรณ์สวมใส่ ออกแบบมาเพื่อปรับปรุงคุณภาพชีวิตของผู้ที่มีภาวะสมองเสื่อม และ ขยายการสนับสนุน Sidewalk ไปยังอุปกรณ์ Echo ที่เข้ากันได้ในสหรัฐอเมริกาเริ่มตั้งแต่วันที่ 8 มิถุนายน</p>\n<p>ที่มา - <a href=\"https://www.cnbc.com/2021/05/07/amazon-partners-with-tile-to-take-on-apple-airtags.html\">CNBC</a>, <a href=\"https://www.aboutamazon.com/news/devices/echo-tile-and-level-devices-join-amazon-sidewalk\">Amazon</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/airtag\">AirTag</a></div><div><a href=\"/topics/bluetooth\">Bluetooth</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b5bb72404adf57307a5eeecefc290496bf64480bc368c903bf065d039e70e145","category":"Thai"}