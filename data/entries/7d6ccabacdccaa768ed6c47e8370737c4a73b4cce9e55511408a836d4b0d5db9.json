{"title":"โอ้นี่หรือคือวินโดวส์ ไมโครซอฟท์รองรับ eBPF ระบบรันโค้ดสำหรับดึงค่าออกจากเคอร์เนลที่ออกแบบมาสำหรับลินุกซ์","link":"https://www.blognone.com/node/122610","date":1620678475000,"content":"<div><div><div><p>ไมโครซอฟท์ประกาศเปิดซอร์สโครงการ ebpf-for-windows นำ eBPF ที่เป็นการรันโค้ดภายใน sandbox ในเคอร์เนลเพื่อการดึงค่าต่างๆ ออกจากเคอร์เนลมาใช้บนวินโดวส์</p>\n<p>eBPF (Extended Berkeley Packet Filter) เป็นส่วนย่อยของเคอร์เนลลินุกซ์ที่เปิดทางให้ผู้ใช้ส่งโค้ดเข้าไปรันในเคอร์เนลโดยตรง โดยก่อนรันจะมีการตรวจสอบความปลอดภัย และยืนยันว่าโปรแกรมไม่ทำงานนานเกินไป (เช่น ไม่มี loop)</p>\n<p>ไมโครซอฟท์อาศัยโครงการโอเพนซอร์ส 2 โครงการคือ <a href=\"https://github.com/iovisor/ubpf\">uBPF</a> เอนจินรันและคอมไพล์โค้ด BPF สัญญาอนุญาต Apache (โค้ดเคอร์เนลเป็นไลเซนส์ GPL ทำให้ไม่สามารถใช้ร่วมกับโปรแกรมปิดซอร์สได้) และ <a href=\"https://github.com/vbpf/ebpf-verifier\">PREVIAL</a> โครงการตรวจสอบความปลอดภัยของโค้ด BPF ที่รองรับโปรแกรมมี loop แต่ใช้เวลารันไม่นานเกินไป</p>\n<p>การรองรับ eBPF อาศัยการสร้างชั้นแปลงโค้ด (shim) เพื่อให้ eBPF ทำงานร่วมกับ API เน็ตเวิร์คของวินโดวส์ได้ ไมโครซอฟท์ระบุว่าเตรียมจะรองรับ API สำหรับ BPF ให้มากที่สุด แต่ก็มี API บางส่วนที่เจาะจงกับลินุกซ์มากๆ ก็ไม่สามารถใช้งานได้</p>\n<p>โครงการนี้ยังอยู่ระหว่างการพัฒนาตอนนี้ผู้สนใจสามารถดูโค้ดและนำมาคอมไพล์เองได้ โดยมีแอปพลิเคชั่นตัวอย่างให้ 3 รายการ คือ โปรแกรมลองทำ DNS Flood และตัวอย่างการเขียน eBPF ป้องกัน, โปรแกรมมีบั๊กตัวอย่างที่เปิดพอร์ตใหม่ไปเรื่อยๆ, และตัวอย่างการใช้ eBPF กำหนดโควต้าการใช้พอร์ต</p>\n<p>ที่มา - <a href=\"https://cloudblogs.microsoft.com/opensource/2021/05/10/making-ebpf-work-on-windows/\">Microsoft Open Source Blog</a></p>\n<p><img src=\"https://www.blognone.com/sites/default/files/externals/b978bcefd149fc5fcebcb8c318f8b8d7.jpg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/linux\">Linux</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7d6ccabacdccaa768ed6c47e8370737c4a73b4cce9e55511408a836d4b0d5db9","category":"Thai"}