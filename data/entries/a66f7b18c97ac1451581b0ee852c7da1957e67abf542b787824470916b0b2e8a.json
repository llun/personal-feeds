{"title":"[ลือ] Intel และ Apple เตรียมใช้ชิปเทคโนโลยี 3nm ของ TSMC ในปีหน้า","link":"https://www.blognone.com/node/123543","date":1625201193000,"content":"<div><div><div><p>Nikkei Asia อ้างแหล่งข่าวไม่เปิดเผยตัวตนระบุว่า Intel และ Apple กำลังทดสอบผลิตชิปด้วยเทคโนโลยี 3 นาโนเมตรของ TSMC คาดเริ่มผลิตสำหรับการค้าได้ภายในครึ่งหลังของปี 2022 โดย TSMC ระบุว่าเทคโนโลยยี 3 นาโนเมตร นี้จะช่วยเพิ่มประสิทธิภาพการประมวลผลได้ 10% และลดการใช้พลังงานลง 25-30%</p>\n<p>แหล่งข่าวระบุว่าว่าชิปที่ผลิตด้วยเทคโนโลยี 3 นาโนเมตร จะถูกใช้กับ iPad ก่อน เนื่องจากกำลังผลิตยังไม่เพียงพอสำหรับอุปกรณ์อื่นๆ ของ Apple</p>\n<p>ส่วน Intel จะใช้ชิปเทคโนโลยีการผลิต 3 นาโนเมตร ของ TSMC กับซีพียูโน้ตบุ๊กและดาต้าเซ็นเตอร์ เพื่อดึงส่วนแบ่งตลาดกลับมาจาก AMD และเตรียมรับมือ NVIDIA ภายในสิ้นปี 2022 หลังเทคโนโลยี 7 นาโนเมตร ของ Intel เอง เลื่อนกำหนดการไปเป็นปี 2023 แถมชิป Xeon 10 นาโนเมตร ก็เลื่อนกำหนดออกจากสิ้นปีนี้ไปเป็นไตรมาสที่สองของปีหน้า</p>\n<p>Intel ตอบคำถามประเด็นนี้ของ Nikkei Asia ยืนยันว่าทำงานร่วมกับ TSMC เพื่อผลิตอุปกรณ์ที่จะออกในปี 2023 จริง แต่ไม่ยืนยันว่าใช้เทคโนโลยีผลิตชิปแบบใด</p>\n<p><img src=\"https://www.blognone.com/sites/default/files/externals/bc36578a305e84675fe4cb8f565c8a07.jpg\" /></p>\n<p>AMD มีส่วนแบ่งตลาดซีพียูโน้ตบุ๊กเพิ่มจาก 11% ในปี 2019 เป็นมากกว่า 20% ในปีที่ผ่านมา และ Nikkei ยังรายงานว่า AMD เองก็เตรียมใช้เทคโนโลยี 5 นาโนเมตรของ TSMC ผลิตซีพียูโน้ตบุ๊กในปีหน้าเช่นกัน</p>\n<p>ฝั่ง NVIDIA เองก็เตรียมบุกตลาดซีพียูสำหรับเซิฟเวอร์ โดยจะ<a href=\"https://www.blognone.com/node/122153\">ออก ‘Grace’ ซีพียูสำหรับเซิฟเวอร์</a>รุ่นแรกของบริษัท ภายในปี 2023 ผลิตโดยเทคโนโลยี 5 นาโนเมตรของ TSMC เช่นกัน</p>\n<p><img src=\"https://www.blognone.com/sites/default/files/externals/405f689163b4f084ecaebfea26e6a27a.jpg\" /><em>ซีพียู ‘Grace’ ของ NVIDIA</em></p>\n<p>การที่ชิปของอุปกรณ์หลายอย่างในสหรัฐฯ ต้องใช้เทคโนโลยีการผลิตของบริษัทไต้หวันอย่าง TSMC มากขึ้นเรื่อยๆ อาจกลายเป็นปัญหาสำคัญด้านความปลอดภัยของประเทศ หากเกิดปัญหาทางภูมิรัฐศาสตร์ในอนาคต เช่นความตึงเครียดกับประเทศจีนที่เพิ่มมากขึ้น</p>\n<p>ในประเด็นนี้ โจ ไบเดน <a href=\"https://www.blognone.com/node/122144\">เตรียมผลักดันงบประมาณในการผลิตชิปในประเทศมากขึ้น</a> โดยร่างงบประมาณ 52 พันล้านดอลลาร์ เพื่อสนับสนุนธุรกิจเซมิคอนดักเตอร์ เพิ่ง<a href=\"https://www.bloomberg.com/news/articles/2021-05-18/china-bill-to-include-52-billion-for-u-s-chip-manufacturing\">ผ่านสภาสูง (senate - วุฒิสภา) เมื่อช่วงเดือนมิถุนายน</a>ที่ผ่านมา แต่ยังต้องผ่านสภาล่าง (house - สภาผู้แทนราษฎร) ต่อไป</p>\n<p>ที่มา - <a href=\"https://asia.nikkei.com/Business/Tech/Semiconductors/Apple-and-Intel-become-first-to-adopt-TSMC-s-latest-chip-tech\">Nikkei Asia</a></p>\n</div></div></div><div><div>Topics: </div><div><div><a href=\"/topics/tsmc\">TSMC</a></div><div><a href=\"/topics/intel\">Intel</a></div><div><a href=\"/topics/apple\">Apple</a></div><div><a href=\"/topics/semiconductor\">Semiconductor</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a66f7b18c97ac1451581b0ee852c7da1957e67abf542b787824470916b0b2e8a","category":"Thai"}