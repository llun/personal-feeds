{"title":"เป็นทางการแล้ว! Amazon ประกาศซื้อสตูดิโอ MGM เจ้าของหนัง James Bond ที่ 2.6 แสนล้านบาท","link":"https://www.blognone.com/node/122861","date":1622038822000,"content":"<div><div><div><p>Amazon ประกาศบรรลุข้อตกลงเพื่อซื้อกิจการ MGM หรือชื่อเต็ม Metro Goldwyn Mayer บริษัทด้านสื่อบันเทิงเก่าแก่เกือบร้อยปี เจ้าของโลโก้สิงโตที่คนไทยคุ้นเคยดี โดยมูลค่าในการซื้อกิจการอยู่ที่ 8,450 ล้านดอลลาร์ น้อยกว่าตัวเลขที่มี<a href=\"https://www.blognone.com/node/122730\">รายงานเมื่อสัปดาห์ที่แล้วเล็กน้อย</a> อย่างไรก็ตามดีลนี้ต้องได้รับการอนุมัติจากหน่วยงานกำกับดูแลก่อน</p>\n<p>ถึงแม้ดีล MGM นี้จะมีมูลค่าที่สูงมาก แต่ก็เป็นดีลซื้อกิจการใหญ่ที่สุดอันดับ 2 ของ Amazon โดยดีลอันดับ 1 ยังเป็น <a href=\"https://www.blognone.com/node/93274\">Whole Foods เมื่อปี 2017</a> ที่มูลค่า 13,700 ล้านดอลลาร์</p>\n<p>Mike Hopkins รองประธานอาวุโสของ Prime Video และ Amazon Studios กล่าวว่าดีลนี้ทำให้ Amazon เข้าถึงความเป็นเจ้าของผลงานทั้งหมดของ MGM ที่มีภาพยนตร์มากกว่า 4,000 เรื่อง รายการโทรทัศน์กว่า 17,000 รายการ อาทิเช่น James Bond, Robocop, Rocky, The Pink Panther เป็นต้น รวมทั้งมีโอกาสอีกมากในการพัฒนาเนื้อเรื่องใหม่ ๆ ในอนาคต</p>\n<p>การซื้อกิจการ MGM ของ Amazon นี้ เกิดขึ้นเพียงไม่ถึงสองสัปดาห์หลังจากดีลยักษ์ใหญ่ <a href=\"https://www.blognone.com/node/122714\">WarnerMedia ควบรวมกิจการกับ Discovery</a> ซึ่งทำให้เห็นทิศทางของผู้ผลิตสื่อในฐานะผู้สร้างคอนเทนต์ ที่ร่วมมือกับบริการวิดีโอสตรีมมิ่งแบบเฉพาะรายอย่างชัดเจนมากขึ้นนั่นเอง</p>\n<p>ที่มา: <a href=\"https://press.aboutamazon.com/news-releases/news-release-details/amazon-and-mgm-have-signed-agreement-amazon-acquire-mgm\">Amazon</a> และ <a href=\"https://www.cnbc.com/2021/05/26/amazon-to-buy-mgm-studios-for-8point45-billion.html\">CNBC</a></p>\n<p><img src=\"https://www.blognone.com/sites/default/files/externals/ec1653ebc6a5323c6714cc7364c7a7d1.jpg\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/acquisition\">Acquisition</a></div><div><a href=\"/topics/amazon-prime-video\">Amazon Prime Video</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1559bfdca40f5da3479d19bc6e35b38498c695a245ab640d118ff40d52872a2b","category":"Thai"}