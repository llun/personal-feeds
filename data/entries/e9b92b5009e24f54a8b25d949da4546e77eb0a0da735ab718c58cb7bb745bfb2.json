{"title":"Huawei หาช่องทางสร้างรายได้เพิ่ม มุ่งสู่เทคโนโลยีฟาร์มหมู และเหมืองถ่านหิน","link":"https://www.blognone.com/node/121312","date":1613963648000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลัง Huawei ถูกกีดกันทางการค้าจากสหรัฐอเมริกา จนยอดขายมือถือในไตรมาสที่สี่ของปี 2020 ลดลงถึง 42% เนื่องจากหาซัพพลายในด้านชิปไม่ทัน จนอาจจะต้องลดยอดการผลิตมือถือลงถึง 60% ในปีนี้ Huawei จึงต้องหันไปหาช่องทางสร้างรายได้เพิ่ม ซึ่งนอกจากธุรกิจคลาวด์ คอมพิวเตอร์ อุปกรณ์สวมใส่ หรือรถยนต์อัจฉริยะแล้ว Huawei ยังเล็งธุรกิจฟาร์มหมู และเหมืองถ่านหินไว้อีกด้วย</p>\n<p>ประเทศจีน มีธุรกิจฟาร์มหมูที่ใหญ่ที่สุดในโลก และมีประชากรหมูที่มีชีวิตคิดเป็นสัดส่วนกว่าครึ่งหนึ่งของโลก และปัจจุบันก็มีการใช้เทคโนโลยี AI มาช่วยในการเลี้ยงหมู โดยมีทั้งเทคโนโลยีตรวจจับใบหน้าหมู และติดตามน้ำหนัก อาหาร และการขยับร่างกายของหมูอีกด้วย</p>\n<p>Huawei จะนำเทคโนโลยีสารสนเทศเข้าไปผนวกเพื่อเพิ่มมูลค่าให้ธุรกิจนี้ ในยุค 5G และก็ไม่ใช่เพียงเจ้าเดียวที่ทำ เพราะ Alibaba และ JD.com ก็เริ่มนำเทคโนโลยีเข้าไปผนวกกับธุรกิจฟาร์มหมูแล้วเช่นกัน</p>\n<p>นอกจากนี้ Ren Zhengfei ผู้ก่อตั้งและซีอีโอของ Huawei ยังประกาศจะจัดตั้งแล็ปนวัตกรรมสำหรับการทำเหมือง ในมณฑลชานซี ทางตอนเหนือของจีนอีกด้วย เพื่อลดจำนวนคนงาน เพิ่มความปลอดภัย และเพิ่มประสิทธิภาพให้กับการทำเหมืองในประเทศ พร้อมทั้งกล่าวว่าจะพัฒนาคุณภาพงานของชาวเหมือง จนวันนึงสามารถใส่สูท ผูกไทไปทำงานได้เลย</p>\n<p>Huawei ยังเตรียมที่จะขยายธุรกิจไปทางอุปกรณ์อื่นๆ เช่น ทีวี คอมพิวเตอร์และแท็บเล็ตมากขึ้นในอนาคตเช่นกัน โดย Ren Zhengfei กล่าวเสริมไว้ว่าบริษัทจะยังอยู่รอดได้ แม้ไม่มียอดขายของสมาร์ทโฟนมาช่วยพยุ่งก็ตาม</p>\n<p>ที่มา - <a href=\"https://www.bbc.com/news/business-56121470\">BBC</a></p>\n<p><img src=\"https://www.blognone.com/sites/default/files/externals/7cbdc1f85f6b71fa25d76f42765bb6a2.jpg\" alt=\"\" /><em>Ren Zhengfei ผู้ก่อตั้ง Huawei</em></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/huawei\">Huawei</a></div><div class=\"field-item odd\"><a href=\"/topics/china\">China</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e9b92b5009e24f54a8b25d949da4546e77eb0a0da735ab718c58cb7bb745bfb2","category":"Thai"}