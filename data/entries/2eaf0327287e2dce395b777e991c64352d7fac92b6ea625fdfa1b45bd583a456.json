{"title":"Novavax แถลงผลทดลองเฟส 3 วัคซีน NVX-CoV2373 ประสิทธิภาพ 90.4%","link":"https://www.blognone.com/node/123184","date":1623689282000,"content":"<div><div><div><p>Novavax ผู้พัฒนาวัคซีนอีกรายที่กำลังพัฒนาวัคซีน COVID-19 ในชื่อว่า NVX-CoV2373 แถลงประสิทธิภาพของวัคซีนที่ 90.4% (ความมั่นใจ 95% อยู่ที่ 82.9-94.6%) หลังจากเคย<a href=\"https://www.blognone.com/node/120895\">แถลงผลเบื้องต้น</a>เมื่อสิ้นเดือนมกราคมว่ามีประสิทธิภาพ 89.3%</p>\n<p>การทดลองอาศัยอาสาสมัครรวม 29,960 คน แบ่งกลุ่มฉีดวัคซีนจริงและวัคซีนหลอกในอัตราส่วน 2:1 โดยระหว่างทางมีการสลับยา (cross-over) ให้คนที่ได้รับวัคซีนจริงสลับไปรับวัคซีนหลอก และกลุ่มได้รับวัคซีนหลอกสลับมาวัคซีนจริง โดยรวมแล้วมีผู้ติดเชื้อแบบมีอาการทั้งหมด 77 ราย อยู่ในกลุ่มได้รับวัคซีนหลอก 63 ราย กลุ่มได้รับวัคซีนจริง 14 ราย เป็นกลุ่มมีอาการน้อยทั้งหมด</p>\n<p>ทาง Novavax รายงานถึงประสิทธิภาพวัคซีนต่อกลุ่มกลายพันธ์ที่ต้องใส่ใจ (variants of interest - VoI) และกลุ่มกลายพันธุ์ที่น่ากังวล (variants of concern - VoC) ระบุว่าประสิทธิภาพต่อกลุ่มนี้ยังคงอยู่ในระดับ 93.2% (ความมั่นใจ 95% อยู่ในช่วง  83.9-97.1%) อย่างไรก็ดีการทดลองเฟส 2b ในแอฟริกาใต้พบว่าประสิทธิภาพต่อสายพันธุ์เบต้า (B.1.351) จะอยู่ที่ 48.6%</p>\n<p>งานวิจัยของ Novavax ครั้งนี้ได้รับจากกระทรวงกลาโหมสหรัฐฯ เป็นหลัก รวมเป็นเงิน 1,750 ล้านดอลลาร์สหรัฐฯ หรือกว่าห้าหมื่นล้านบาท</p>\n<p>ที่มา - <a href=\"https://ir.novavax.com/news-releases/news-release-details/novavax-covid-19-vaccine-demonstrates-90-overall-efficacy-and\">Novavax</a></p>\n<p><img src=\"https://www.blognone.com/sites/default/files/externals/87c21052c047632913a3241d5973646a.jpg\" /></p>\n<p>ภาพโดย Novavax</p>\n</div></div></div><div><div>Topics: </div><div><div><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2eaf0327287e2dce395b777e991c64352d7fac92b6ea625fdfa1b45bd583a456","category":"Thai"}