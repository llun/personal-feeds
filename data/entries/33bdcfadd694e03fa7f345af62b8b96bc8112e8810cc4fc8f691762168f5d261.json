{"title":"กลุ่มอัยการ 36 รัฐ และวอชิงตัน ดีซี ฟ้องกูเกิล ผูกขาดผ่านการควบคุม Play Store","link":"https://www.blognone.com/node/123613","date":1625715494000,"content":"<div><div><div><p>กูเกิลจอฟ้องใหญ่เรื่องผูกขาดอีกครั้ง กลุ่มอัยการ 36 รัฐและวอชิงตัน ดี.ซี. ฟ้องกูเกิลคดีผูกขาดร้านค้าแอปบนมือถือแอนดรอยด์ ที่กูเกิลบังคับให้นักพัฒนาแอปทั้งหมดที่ใช้ Google Play Store ต้องจ่ายค่าคอมมิชชั่น 30% สำหรับการขายสินค้าหรือบริการดิจิทัล</p>\n<p>การฟ้องร้องเกิดขึ้นหลังจากกูเกิลประกาศลดค่าธรรมเนียมสำหรับนักพัฒนาบน Play Store เหลือ 15% สำหรับ<a href=\"https://www.blognone.com/node/121725\">รายได้ 1 ล้านดอลลาร์แรก</a>และสำหรับแอปกลุ่ม <a href=\"https://www.blognone.com/node/123373\">Media วิดีโอ เพลง อีบุ๊ก</a> แต่ในขณะเดียวกัน กูเกิลเองก็ออกกฎแอปที่จำหน่ายผ่าน Google Play จะถูกบังคับให้จ่ายเงินเพื่อซื้อสินค้าดิจิทัล (in-app purchase) ผ่านระบบของกูเกิลอย่างเข้มงวดขึ้น โดย<a href=\"https://www.blognone.com/node/118692\">มีผล 30 กันยายนนี้</a></p>\n<p><img src=\"https://www.blognone.com/sites/default/files/externals/d03a1fbbe6ce3d6983f22c99e3b3c555.jpg\" /><br />\nภาพจาก<a href=\"https://blog.google/inside-google/life-at-google/\">กูเกิล</a></p>\n<p>ถือเป็นคดีผูกขาดล่าสุดที่กูเกิลเจอ หลังก่อนหน้านี้มีการฟ้องร้องจาก <a href=\"https://www.blognone.com/node/119134\">กระทรวงยุติธรรมสหรัฐฯ</a>และ 14 รัฐที่ยื่นฟ้องในเดือนตุลาคมที่ผ่านมา โดยเน้นที่ความพยายามของกูเกิลในการครอบครองตลาดค้นหาบนมือถือ และยังไม่รวมคดีผูกขาดอื่นๆ ที่กูเกิลเจอนอกสหรัฐฯ</p>\n<p>ในการพิจารณาของวุฒิสภาในเดือนเมษายนที่ผ่านมา กูเกิลปกป้องตัวเองว่า ค่าคอมมิชชั่นสอดคล้องกับสิ่งที่เจ้าอื่นทำในอุตสาหกรรมเดียวกัน เป็นการช่วยจัดหาเครื่องมือสำหรับนักพัฒนา และการอัปเดตใหม่ๆ บนแพลตฟอร์มนักพัฒนาบนแอนดรอยด์ ที่ผ่านมาผู้ใช้งานยังมีทางเลือกหากอยากจะโหลดแอปจากร้านค้าอื่น</p>\n<p>ที่มา - <a href=\"https://www.politico.com/news/2021/07/07/36-states-dc-sue-google-for-alleged-antitrust-violations-in-its-android-app-store-498622\">Politico</a>, <a href=\"https://www.engadget.com/google-play-store-suit-211116918.html\">Engadget</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/antitrust\">Antitrust</a></div><div><a href=\"/topics/usa\">USA</a></div><div><a href=\"/topics/play-store-0\">Play Store</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33bdcfadd694e03fa7f345af62b8b96bc8112e8810cc4fc8f691762168f5d261","category":"Thai"}