{"title":"Mmhmm สตาร์ทอัพโดยผู้ก่อตั้ง Evernote รับเงินทุน 100 ล้านดอลลาร์ นำโดย SoftBank","link":"https://www.blognone.com/node/123612","date":1625705423000,"content":"<div><div><div><p>Mmhmm สตาร์ทอัพชื่อแปลก ที่ก่อตั้งโดย Phil Libin ผู้ก่อตั้งและอดีตซีอีโอ Evernote ประกาศรับเงินเพิ่มทุนรอบใหม่อีกถึง 100 ล้านดอลลาร์ จากกลุ่มผู้ลงทุนนำโดยกองทุน Vision Fund ของ SoftBank และมี Sequoia Capital, Mubadala Capital, Human Capital, World Innovation Lab กับอีกหลายกองทุนร่วมลงทุน ทำให้บริษัทได้รับเงินทุนรวมแล้ว 136 ล้านดอลลาร์</p>\n<p>Libin บอกว่าเมื่อตอนทำ Evernote เขามองว่าสมาร์ทโฟนคือสิ่งที่มาปฏิวัติการใช้ชีวิตของผู้คน ส่วนตอนนี้เขาเชื่อว่าการสนทนาผ่านวิดีโอจะเป็นสิ่งที่มาเปลี่ยนแปลงผู้คน ผลิตภัณฑ์ของ Mmhmm คือเครื่องมือปรับแต่งการนำเสนอผ่านวิดีโอคอลให้มีลูกเล่นที่น่าสนใจมากขึ้น มีสองฟีเจอร์สำคัญคือการปรับเปลี่ยนฉากหลัง และการแทรกสไลด์มานำเสนอ ปัจจุบันเฉพาะรองรับบนคอมพิวเตอร์ แต่จะเพิ่มเครื่องมือบนสมาร์ทโฟนในไม่กี่สัปดาห์ข้างหน้า</p>\n<p>Mmhmm ออกแบบบนแนวคิดให้การนำเสนอระหว่างผู้พูดและสไลด์ประกอบการบรรยายกลมกลืนกัน โดยยกตัวอย่างเหมือนการดูรายการข่าว ตอนนี้รองรับการทำงานร่วมกับเครื่องมือประชุมผ่านวิดีโอยอดนิยมครบทุกตัวทั้ง Zoom, Cisco Webex Meetings, YouTube, Twitch และ Google Meet</p>\n<p>ที่มา: <a href=\"https://www.bloomberg.com/news/articles/2021-07-07/a-company-called-mmhmm-just-raised-100-million\">Bloomberg</a> และ <a href=\"https://www.mmhmm.app/blog/we-raised-some-more-money\">Mmhmm</a></p>\n<p><img src=\"https://www.blognone.com/sites/default/files/externals/e574b85f78215e9c512001bd24665be1.png\" /></p>\n</div></div></div><div><div>Topics: </div><div><div><a href=\"/topics/mmhmm\">Mmhmm</a></div><div><a href=\"/topics/communications\">Communications</a></div><div><a href=\"/topics/startup\">Startup</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"85db27f883ddb75ec018a6e02a6f3db25e7e5c9799fb7fb8a534a85d551e89a0","category":"Thai"}