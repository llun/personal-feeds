{"title":"รู้จัก Astria Ascending เกม JRPG จากฝรั่งเศส เนื้อเรื่องโดยนักเขียน FF7 เตรียมวางขายทุกแพลตฟอร์มภายในปีนี้","link":"https://www.blognone.com/node/122043","date":1617610259000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Astria Ascending เป็นเกมแนว RPG สไตล์ญี่ปุ่น (JRPG) ระบบต่อสู้แบบ turn-based แต่มุมมองเกมหลักเป็นแบบ 2D มองจากด้านข้าง สร้างโดยผู้พัฒนา Artisan Studios แห่งเมือง Quebec ในแคนาดาและ Montepllier ประเทศฝรั่งเศส และมีทีมงานจากซีรีส์ Final Fantasy ร่วมงานถึงสองคน</p>\n<p>เนื้อเรื่องและบทสนทนาได้ Kazushige Nojima นักเขียนจาก Final Fantasy VII ทั้งภาคแรกและ Remake, Final Fantasy X รวมถึง Kingdom Hearts และอีกมากมาย ส่วนเพลงประกอบได้ Hitoshi Sakamoto กับทีม Basiscape ผู้แต่งเพลงประกอบ Final Fantasy XII และ Vagrant Story เป็นผู้ประพันธ์</p>\n<p>โลกในเกมเป็นโลกแฟนตาซีที่มีหลากหลายเผ่าพันธุ์อยู่ร่วมกัน ทั้งเผ่ามนุษย์ มนุษย์มีปีก มนุษย์กิ้งก่า มนุษย์ปลา และมนุษย์สิงโต โดยมนุษย์ต่างเผ่าพันธุ์เหล่านี้ต้องกินผลไม้ที่มีชื่อว่า “Harmelon” ที่จะ “กดสัญชาติญาณ” ของผู้คนในโลกนี้เอาไว้ เพื่อให้อยู่ร่วมกันได้อย่างสันติสุข แต่ก็มีผลข้างเคียงต่างกันไปในแต่ละเผ่าพันธุ์ เช่นทำให้เผ่ามนุษย์นกบินได้</p>\n<p>ตัวละครในปาร์ตี้ของผู้เล่นจะมี 8 คน จากต่างเผ่าพันธุ์ เป็นผู้ปกป้องความสงบสุขของโลกที่มีชื่อว่า “Demigods” ซึ่งถูกเกณฑ์มาจากคนทั่วไป มีระยะเวลาทำหน้าที่ 3 ปี ส่วนผู้ร้ายหลักคือเหล่า Noise สิ่งมีชีวิตลึกลับที่รบกวนความสงบสุขของโลก โดยคุณ Nojima ระบุเพิ่มเติมไว้ว่าเนื้อเรื่องจะทำให้ผู้เล่นตั้งคำถามว่าสิ่งที่เปรียบเหมือนกับ “Harmelon” ในโลกของเรา คืออะไรกันแน่</p>\n<p>ตัวเกมวางขายผ่านผู้จัดจำหน่ายสัญชาติฝรั่งเศสชื่อ Dear Villagers เตรียมลงทั้ง PlayStation 4, PlayStation 5, Switch, Xbox One, Xbox Series X|S, Xbox Game Pass และ PC เรียกได้ว่าลงแทบจะทุกแพลตฟอร์ม และมีกำหนดวางจำหน่ายภายในปีนี้</p>\n<iframe width=\"640\" height=\"365\" src=\"https://www.youtube.com/embed/2UGQNEynJNM\" title=\"YouTube video player\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe><iframe width=\"640\" height=\"365\" src=\"https://www.youtube.com/embed/BLTjH3oZP4s\" title=\"YouTube video player\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe><p>ที่มา - <a href=\"https://www.youtube.com/watch?v=2UGQNEynJNM\">Dear Villagers</a>, <a href=\"https://www.pcgamer.com/au/this-gorgeous-indie-rpg-had-a-helping-hand-from-final-fantasy-veterans/\">PC Gamer</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/astra-ascending\">Astra Ascending</a></div><div class=\"field-item odd\"><a href=\"/topics/rpg\">RPG</a></div><div class=\"field-item even\"><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d7c93e69657e049be418c4dc6516f3a3a7123fede6e995c687025e48399ceac0","category":"Thai"}