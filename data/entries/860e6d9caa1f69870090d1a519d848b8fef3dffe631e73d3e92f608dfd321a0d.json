{"title":"หัวหน้าอินเทลเอเชียแปซิฟิก ระบุอินเทลอยู่ในจุดพิเศษที่สุดในยุคชิปขาดตลาด","link":"https://www.blognone.com/node/123030","date":1622960372000,"content":"<div><div><div><p>เดือนที่ผ่านมา Blognone มีโอกาสได้สัมภาษณ์ <a href=\"https://www.linkedin.com/in/viswanathan-santhosh/\">Santhosh Viswanathan</a> รองประธานและผู้จัดการทั่วไปของอินเทลเอเชียแปซิฟิก ถึงประเด็นการกระจายชิปในภูมิภาคนี้ โดยยืนยันว่ากระบวนการกระจายชิปยังเท่าเทียมกันทั่วโลก ไม่ได้ดึงชิปไว้กับภูมิภาคใดเป็นพิเศษ</p>\n<p>การเปิดตัวซีพียูยุคใหม่ในช่วงหลังๆ มักเห็นพันธมิตรเช่นผู้ให้บริการคลาวด์รายใหญ่ อย่าง AWS,  Azure, หรือ Google Cloud ได้รับชิปก่อนอยู่เสมอๆ และผู้ให้บริการเหล่านี้ก็มักจะนำชิปไปใช้งานในศูนย์ข้อมูลหลัก เช่น สหรัฐฯ หรือยุโรปก่อน</p>\n<p>Santhosh ระบุว่าลูกค้าในกลุ่มคลาวด์ระดับ hyperscale นั้นเป็นเป็นผู้ใช้ชิปกลุ่มแรก (early adopter) เป็นเรื่องปกติ แนวทางนี้ก็ยังเหมือนเดิมในช่วงหลังๆ แต่ผู้ให้บริการแถบเอเชียก็ประกาศใช้ชิป Xeon Scalable รุ่นที่ 3 ตั้งแต่แรกเช่นกัน เช่น Reliance Jio, Wipro, CtrlS, และ Pi Datacenter ขณะที่ผู้ผลิตเซิร์ฟเวอร์นั้นน่าจะขายเซิร์ฟเวอร์ออกมาภายในไตรมาสสองของปี อย่างไรก็ดีเขายอมรับว่าความต้องการชิปรุ่นใหม่นั้นสูงมาก โดยเฉพาะตอนนี้ผู้ให้บริการโทรคมนาคม เช่น เครือข่ายโทรศัพท์มือถือนั้นกำลังอัพเดตอุปกรณ์เน็ตเวิร์คโดยใช้ Xeon รุ่นใหม่เช่นกัน</p>\n<p>สำหรับปัญหาชิปขาดตลาด Santhosh ระบุว่าอินเทลนับอยู่ในจุดพิเศษสุด (unique position) ที่จะสามารถส่งมอบสินค้าตามคำสั่งได้แม้ความต้องการจะสูงขึ้นมากเหตุ COVID-19 ที่ผ่านมาอินเทลขยายกำลังผลิตไปมากและทำงานร่วมกับซัพพลายเออร์เพื่อให้ขยายกำลังผลิตตามมาได้ ก่อนหน้านี้ซีอีโอของอินเทลก็เพิ่งประกาศขยายกำลังผลิตผ่าน<a href=\"https://www.blognone.com/node/121850\">แนวทาง IDM 2.0</a> การลงทุนส่วนหนึ่งอยู่ในเอเชียแปซิฟิก เช่น ศูนย์ประกอบและทดสอบในเวียดนาม ที่อินเทลประกาศลงทุนเพิ่มเติมถึง 475 ล้าน หรือประมาณ 14,000 ล้านบาท</p>\n<p>Pat Gelsinger ซีอีโออินเทลระบุในงาน Computex ว่าปัญหาชิปขาดตลาดว่า<a href=\"https://www.reuters.com/technology/intel-reiterates-chip-supply-shortages-could-last-several-years-2021-05-31/\">จะต้องใช้เวลาอีกหลายปีกว่าจะแก้ปัญหาได้หมด</a></p>\n<p>ฟีเจอร์ที่อินเทลชูอย่างมากใน Xeon ช่วงหลังคือความสามารถในการรันโมเดลปัญญาประดิษฐ์ Santhosh ระบุว่าในความเป็นจริงแล้วมีผู้ใช้จำนวนมากรันโมเดลปัญญาประดิษฐ์บน Xeon โดยตรง เช่น SK Telecom ที่ทำนายการใช้งานเครือข่ายจากข้อมูลเสาสัญญาณโทรศัพท์มือถือกว่า 400,000 ต้นด้วยโมเดลที่รันบน Xeon ทั้งหมด และทำนายปัญหาเน็ตเวิร์คล่วงหน้าได้</p>\n<p>ที่มา - การสัมภาษณ์ทางอีเมล</p>\n<p><strong><img src=\"https://www.blognone.com/sites/default/files/externals/7530fcf93bedb7b3c9cfffb15b421283.jpg\" /></strong></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/interview\">Interview</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"860e6d9caa1f69870090d1a519d848b8fef3dffe631e73d3e92f608dfd321a0d","category":"Thai"}