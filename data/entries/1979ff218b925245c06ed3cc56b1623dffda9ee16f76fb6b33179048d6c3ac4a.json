{"title":"เหมาจ่ายได้ มัลแวร์เรียกค่าไถ่ REvil เรียกค่าไถ่ 70 ล้านดอลลาร์ ปลดล็อกเหยื่อกว่าพันรายพร้อมกัน","link":"https://www.blognone.com/node/123581","date":1625504719000,"content":"<div><div><div><p>กลุ่มมัลแวร์เรียกค่าไถ่ REvil ที่อาศัยช่องโหว่ซอฟต์แวร์จัดการระบบไอที Keseya VSA เจาะเข้าระบบของผู้ให้บริการ (managed service provider - MSP) อีกทีหนึ่ง จนตอนนี้มีธุรกิจที่กระทบแล้วกว่า 1,000 บริษัท ทาง REvil เพิ่มทางเลือกให้เหยื่อทุกรายรวมกันจ่ายค่าไถ่ 70 ล้านดอลลาร์เพื่อซื้อกุญแจปลดล็อกสำหรับทุกองค์กร โดยก่อนหน้านี้ <a href=\"https://www.blognone.com/node/123555\">REvil เรียกค่าไถ่เหยื่อแต่ละราย 5 ล้านดอลลาร์</a></p>\n<p>REvil อาศัยการเจาะซอฟต์แวร์ Kaseya VSA ที่ MSP ใช้ดูแลลูกค้า แล้วยิงคำสั่งอัพเดตไปยังเครื่องไคลเอนต์และเซิร์ฟเวอร์ของธุรกิจจำนวนมากที่เป็นลูกค้าของบริษัทเหล่านั้น ทาง Kaseya ระบุว่ามี MSP ที่ตกเป็นเหยื่อเป็นส่วนน้อยไม่ถึง 40 ราย แต่<a href=\"https://www.huntress.com/blog/rapid-response-kaseya-vsa-mass-msp-ransomware-incident\">รายงานจาก Huntress บริษัทความปลอดภัยไซเบอร์</a>พบ MSP ประมาณ 30 รายที่เป็นเหยื่อ และในจำนวนนี้ก็สร้างผลกระทบกับลูกค้ามากกว่า 1,000 บริษัทแล้ว</p>\n<p>ทาง Kaseya ขอความช่วยเหลื่อจาก FireEye ให้เข้ามาตรวจสอบช่องโหว่และจัดการก่อนจะเปิดบริการส่วน SaaS ขึ้นมาอีกครั้ง พร้อมกับการตรวจสอบโค้ดโดยผู้เชี่ยวชาญภายนอก โดยหลังจากเปิดบริการฟีเจอร์บางส่วนอาจจะหายไปเพื่อลดความเสี่ยง</p>\n<p>ที่มา - <a href=\"https://thehackernews.com/2021/07/revil-used-0-day-in-kaseya-ransomware.html\">The Hacker News</a>, <a href=\"https://www.bleepingcomputer.com/news/security/revil-ransomware-hits-1-000-plus-companies-in-msp-supply-chain-attack/\">Bleeping Computer</a>, <a href=\"https://helpdesk.kaseya.com/hc/en-gb/articles/4403440684689\">Kaseya</a></p>\n<p><img src=\"https://www.blognone.com/sites/default/files/externals/e2125adee1cf95beffb18925b758fcd4.png\" /></p>\n<p>ภาพหน้าจอ Keseya VSA</p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/ransomware\">Ransomware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1979ff218b925245c06ed3cc56b1623dffda9ee16f76fb6b33179048d6c3ac4a","category":"Thai"}