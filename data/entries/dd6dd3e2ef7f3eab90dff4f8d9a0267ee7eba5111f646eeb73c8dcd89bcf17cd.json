{"title":"House of Ashes เกมสยองขวัญเกมใหม่จากทีมสร้าง Until Dawn เซ็ตติ้งเป็นประเทศอิรักช่วงสงคราม","link":"https://www.blognone.com/node/123134","date":1623400860000,"content":"<div><div><div><p>Supermassive Games ผู้สร้าง Until Dawn เปิดตัวเกมใหม่ House of Ashes เกมที่สามในจักรวาล The Dark Pictures Anthology ต่อจาก Man of Medan และ Little Hope จักรวาลเกมสยองขวัญที่แต่ละเกมจบในตัว แต่มีสไตล์คล้ายกัน (คล้ายกับซีซั่นต่างๆ ของซีรีส์ American Horror Stories) และมี “The Curator” คอยเล่าเรื่อง</p>\n<p>House of Ashes เล่าเรื่องราวของกลุ่มทหารอิรักและอเมริกันในช่วงสงครามอิรัก ปี 2003 ที่ถูกส่งไปสำรวจฐานลับใต้ดินที่ถูกสงสัยว่าเป็นสถานที่ซ่อนอาวุธร้ายแรง แต่กลับถูกซุ่มโจมตี และหล่นลงไปพบกับวิหารโบราณ ที่มีสิ่งลึกลับจากอดีต คอยไล่ลาพวกเขาจากในเงามืด</p>\n<p>สองภาคก่อนหน้านี้ Man of Medan เล่าเรื่องของกลุ่มนักล่าสมบัติที่ลงไปสำรวจซากเรือลี้ลับใต้ทะเล ส่วน Little Hope เล่าถึงกลุ่มนักศึกษาที่หลงอยู่ในเมืองที่เวลาบิดเบี้ยว คราวนี้ House of Ashes แตกต่างออกไป ตรงที่เปิดเผยหน้าตาของสัตว์ประหลาดตั้งแต่ในวิดีโอตัวอย่าง ไม่เหมือนทั้งสองเกมก่อนหน้า ที่กว่าจะเฉลยว่าอันตรายที่ไล่ล่าพวกเขาอยู่คืออะไร ก็ช่วงท้ายๆ ของเกมไปแล้ว คงต้องติดตามต่อไปว่าจะมีสิ่งลี้ลับนอกเหนือจากที่โชว์ในตัวอย่างหรือไม่</p>\n<p>ที่มา - <a href=\"https://kotaku.com/until-dawn-devs-are-making-a-horror-game-set-during-the-1847074117\">Kotaku</a></p>\n<p><img src=\"https://www.blognone.com/sites/default/files/externals/febe4ca682c3ba7c2b69e64f1b1b7d8c.jpg\" /><img src=\"https://www.blognone.com/sites/default/files/externals/27aa9dc3a36f077b013299d715398678.png\" /></p>\n</div></div></div><div><div>Topics: </div><div><div><a href=\"/topics/supermassive-games\">Supermassive Games</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dd6dd3e2ef7f3eab90dff4f8d9a0267ee7eba5111f646eeb73c8dcd89bcf17cd","category":"Thai"}