{"title":"Twitter ขึ้นหน้าชี้แจงประโยชน์เพื่อขอเก็บข้อมูลติดตามผู้ใช้บน iOS 14.5","link":"https://www.blognone.com/node/122699","date":1621158663000,"content":"<div><div><div><p>Twitter เริ่มปล่อยหน้าอธิบายผู้ใช้ถึงประโยชน์ในการเปิดระบบติดตามใน iOS 14.5 เนื่องจากนโยบายใหม่ของ Apple ที่ให้ผู้ใช้มีสิทธิ์เลือกจะอนุญาตให้แอปเก็บข้อมูลเพื่อติดตามผู้ใช้หรือไม่ก็ได้ ตามกฎ App Tracking Transparency ที่เริ่มมีผลบังคับใช้แล้ว</p>\n<p>หลังจากอัพเดตแอป Twitter เป็นเวอร์ชัน 8.65 ผู้ใช้ Twitter จะได้ป๊อปอัพอธิบายว่าขอให้เปิดระบบติดตามบนอุปกรณ์เครื่องนี้เพื่อให้ Twitter แสดงโฆษณาได้ตรงกับผู้ใช้มากขึ้น โดยจะขอเก็บข้อมูลอย่างเช่นแอปที่ใช้และเว็บไซต์ที่เข้าชม พร้อมลิงก์ไปยัง<a href=\"https://help.twitter.com/en/safety-and-security/about-ios-tracking\">โพสต์</a>ใน Twitter Support ที่อธิบายว่าทำไมต้องขอสิทธิ์เหล่านี้</p>\n<p>Twitter ไม่ใช่รายแรกที่อธิบายความจำเป็นในการขอสิทธิ์ในการติดตามผู้ใช้บน iOS 14.5 เพราะก่อนหน้านี้ <a href=\"https://www.blognone.com/node/122482\">Facebook และ Instagram</a> ก็เคยขอสิทธิ์ผู้ใช้ในลักษณะเดียวกันมาแล้ว แต่การอธิบายของ Facebook มีส่วนหนึ่งแจงว่าเพื่อให้ใช้ Facebook และ Insgram ได้แบบไม่มีค่าใช้จ่าย ซึ่งเป็นการฮาร์ดเซลกว่า Twitter พอสมควร</p>\n<p>ที่มา - <a href=\"https://www.theverge.com/2021/5/14/22436944/twitter-ad-tracking-ios-14-5-app-transparency\">The Verge</a></p>\n<p><img src=\"https://www.blognone.com/sites/default/files/externals/ffa0b7872f614d52d5432acb9453f97b.jpg\" /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/privacy\">Privacy</a></div><div><a href=\"/topics/ios-14\">iOS 14</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c8bceac1b0332880b6c58cdbc4f169be0c571ae403a0f560d70665920b2fd68","category":"Thai"}