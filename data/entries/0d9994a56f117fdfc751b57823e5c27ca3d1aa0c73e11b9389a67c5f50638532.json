{"title":"Amazon เปิดซอร์สเอนจินเกม Lumberyard เป็น Open 3D Engine, ยกให้ Linux Foundation","link":"https://www.blognone.com/node/123599","date":1625630582000,"content":"<div><div><div><p>Amazon ประกาศโอเพนซอร์ส<a href=\"https://www.blognone.com/node/77678\">เอนจินเกม Lumberyard ของตัวเอง</a> โดยใช้ชื่อโครงการใหม่ว่า <a href=\"https://o3de.org/\">Open 3D Engine (O3DE)</a> และยกให้อยู่ในการดูแลของ Linux Foundation</p>\n<p>Linux Foundation จะตั้งองค์กรลูกชื่อ Open 3D Foundation ขึ้นมารับผิดชอบการพัฒนา Open 3D Engine โดยมีบริษัทอื่นๆ เข้าร่วมอีกเป็นจำนวนมาก เช่น Adobe, Here, Huawei, Intel, Niantic, Red Hat และบริษัทเกมอีกจำนวนหนึ่ง</p>\n<p>ตัวเอนจิน Lumberyard พัฒนาต่อมาจาก CryEngine ของบริษัท CryTek อีกทีหนึ่ง เดิมทีแจกซอร์สโค้ดอยู่แล้ว แต่เงื่อนไขการใช้งานค่อนข้างจำกัด ประกาศรอบนี้คือปรับสัญญาอนุญาตเป็น Apache License 2.0 ที่เปิดกว้างขึ้นมาก รวมถึงยกให้องค์กรกลางดูแลแทน การพัฒนาใช้ได้ทั้งภาษา C++, Lua และ Python ตอนนี้ซอร์สโค้ดดาวน์โหลดได้จาก <a href=\"https://github.com/o3de/o3de\">GitHub</a></p>\n<p>ที่ผ่านมายังมีเกมที่ใช้ Lumberyard ไม่เยอะนัก มีเฉพาะเกมของ Amazon เองกับเกมค่ายอื่นๆ อีกเล็กน้อยคือ <a href=\"https://www.blognone.com/node/88635\">Star Citizen</a></p>\n<p><img src=\"https://www.blognone.com/sites/default/files/externals/b3a4bdba2c3d2333949b9af8930aaaa8.jpg\" /></p>\n<p><img src=\"https://www.blognone.com/sites/default/files/externals/c3569bb463df631d5c52466ca5d2abc0.png\" /></p>\n<p>การเปิดซอร์สโค้ด Lumberyard มาเป็น O3DE ทำให้วงการเกมมีเอนจินโอเพนซอร์สระดับ AAA ที่มีบริษัทยักษ์ใหญ่หนุนหลัง (ก่อนหน้านี้มี id Software โอเพนซอร์สเอนจินรุ่นเก่าๆ แต่ก็ทำถึงแค่ <a href=\"https://en.wikipedia.org/wiki/Id_Tech_4\">id Tech 4</a> เอนจินของ Doom 3) ก็ต้องรอดูกันว่าชุมชนนักพัฒนาเกมจะตอบรับเอนจินตัวนี้ดีแค่ไหนในระยะยาว</p>\n<p>ที่มา - <a href=\"https://aws.amazon.com/blogs/gametech/open-3d-engine/\">AWS</a>, <a href=\"https://www.prnewswire.com/news-releases/linux-foundation-to-form-new-open-3d-foundation-301325827.html\">Linux Foundation</a>, <a href=\"https://venturebeat.com/2021/07/06/amazons-lumberyard-becomes-an-open-source-3d-game-engine-with-support-from-20-companies/\">VentureBeat</a></p>\n</div></div></div><div><div>Topics: </div><div><div><a href=\"/topics/lumberyard\">Lumberyard</a></div><div><a href=\"/topics/amazon\">Amazon</a></div><div><a href=\"/topics/aws\">AWS</a></div><div><a href=\"/topics/open-source\">Open Source</a></div><div><a href=\"/topics/game-engine\">Game Engine</a></div><div><a href=\"/topics/linux-foundation\">Linux Foundation</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d9994a56f117fdfc751b57823e5c27ca3d1aa0c73e11b9389a67c5f50638532","category":"Thai"}