{"title":"พบแอพแอนดรอยด์ 9 ตัวแอบดักข้อมูล Facebook Login, กูเกิลถอดจาก Play Store แล้ว","link":"https://www.blognone.com/node/123567","date":1625442677000,"content":"<div><div><div><p>บริษัทความปลอดภัย Dr. Web ค้นพบว่ามีแอพแอนดรอยด์จำนวน 10 ตัว (9 ตัวอยู่บน Play Store) แอบดักข้อมูล Facebook Login ของผู้ใช้งาน รูปแบบการทำงานของแอพเหล่านี้คือพยายามให้ผู้ใช้ล็อกอินบัญชี Facebook เพื่อปิดโฆษณาหรือปลดล็อคฟังก์ชันบางอย่าง แล้วดักข้อมูลล็อกอินไปใช้งานต่อ</p>\n<p>แอพตัวสำคัญคือแอพแต่งภาพชื่อ PIP Photo ที่มียอดดาวน์โหลดมากกว่า 5 ล้านครั้ง แต่ก็มีแอพตัวอื่นๆ เช่น แอพแต่งภาพ Processing Photo, แอพลบไฟล์ขยะ Rubbish Cleane, แอพดูดวง Horoscope Daily, แอพฟิตเนส Inwell Fitness ซึ่งทั้งหมดมาจากนักพัฒนาที่แตกต่างกันไป แต่ใช้เทคนิคเดียวกัน</p>\n<p>วิธีการของแอพเหล่านี้น่าสนใจตรงที่ฟอร์มล็อกอิน Facebook เป็นฟอร์มของจริง (เรียก www.facebook.com/login.php บน WebView) แต่จะโหลดจาวาสคริปต์จากเซิร์ฟเวอร์ขึ้นมาใน WebView เดียวกันเพื่อดักรหัสผ่านที่กรอกไปยังแอพโทรจันอีกตัว เมื่อผู้ใช้ล็อกอินสำเร็จ โทรจันจะดึงคุกกี้จากเซสชันที่ล็อกอินสำเร็จแล้วไปใช้งานด้วย</p>\n<p>Dr.Web แจ้งข้อมูลนี้ไปยังกูเกิล ตอนนี้แอพถูกลบออกจาก Play Store และบัญชีนักพัฒนาเหล่านี้โดนแบนหมดแล้ว แต่ยังมีแอพบางตัวที่ยังมีให้ดาวน์โหลดจากเว็บรวมไฟล์อยู่</p>\n<p><img src=\"https://www.blognone.com/sites/default/files/externals/1dfbfd5afdaf78d1429423dafd21edce.png\" /></p>\n<p>ที่มา - <a href=\"https://news.drweb.com/show/?i=14244&amp;lng=en\">Dr.Web</a>, <a href=\"https://arstechnica.com/gadgets/2021/07/google-boots-google-play-apps-for-stealing-users-facebook-passwords/\">Ars Technica</a></p>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/android\">Android</a></div><div><a href=\"/topics/security\">Security</a></div><div><a href=\"/topics/malware\">Malware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"baccf3be2c32bbbb9bb82669fc1e0b9d7d212a4a697f5b159729c0885425aa19","category":"Thai"}