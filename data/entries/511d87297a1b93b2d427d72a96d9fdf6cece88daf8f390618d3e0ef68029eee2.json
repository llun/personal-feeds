{"title":"พบช่องโหว่ในชิปโมเด็ม Qualcomm ดักฟังเสียงได้, Qualcomm ออกแพตช์แล้ว","link":"https://www.blognone.com/node/122553","date":1620356948000,"content":"<div><div><div><p>บริษัทความปลอดภัย Check Point Security ออกมาเผยข้อมูลช่องโหว่ชิปโมเด็ม Qualcomm Mobile Station Modem (MSM) ที่กระทบสมาร์ทโฟน Android เป็นจำนวนมาก</p>\n<p>ชิป MSM ถูกรันด้วยระบบปฏิบัติการ QuRT (Qualcomm real-time OS) ฝังใน TrustZone แยกต่างหากจาก Android ทำให้แฮ็กเกอร์เข้าถึงไม่ได้ แต่ทีมวิจัยของ Check Point ไปเจอช่องโหว่ที่โปรโตคอลส่งข้อมูล QMI ที่ใช้ส่งข้อมูลกันระหว่างชิ้นส่วนต่างๆ ในโมเด็ม</p>\n<p>Check Point บอกว่าลองดักข้อมูลที่วิ่งใน QMI ส่วนใหญ่แล้วทำได้ยาก แต่ลองยิงอินพุตหลายๆ แบบด้วยโปรแกรม fuzzer ไปเรื่อยๆ จนมาเจอบั๊ก heap overflow แล้วสามารถดัมพ์ข้อมูลที่วิ่งผ่านเซอร์วิส QMI ที่เกี่ยวข้องกับการโทรด้วยเสียง (voice call) ออกมาได้ แปลว่าในทางทฤษฎีแล้ว แฮ็กเกอร์สามารถเข้าถึงประวัติการโทรศัพท์, SMS และดักฟังเสียงสนทนาได้</p>\n<p><img src=\"https://www.blognone.com/sites/default/files/externals/55289c00b48b1023f59a8ffb076c3d89.jpg\" /></p>\n<p>Check Point ค้นเจอบั๊กตัวนี้ตั้งแต่เดือนตุลาคม 2020 และสื่อสารกับ Qualcomm มาโดยตลอด (เลขช่องโหว่คือ CVE-2020-11292) หลังจากนั้น Qualcomm ออกแพตช์ให้ผู้ผลิตฮาร์ดแวร์ OEM ตั้งแต่เดือนธันวาคม 2020 และเมื่อพร้อมแล้วจึงออกมาเปิดเผยต่อสาธารณะ อย่างไรก็ตาม สถานะการอุดช่องโหว่ของผู้ผลิตแต่ละรายยังไม่ชัดเจนนักว่าเจ้าไหนทำไปแล้วบ้าง</p>\n<p>จากการประเมินของ Check Point บอกว่า QMI ถูกใช้งานในมือถือประมาณ 31% ของทั้งโลก ถึงแม้ตัวเลขดูเยอะ แต่กระบวนการเจาะของ Check Point นั้นซับซ้อนมาก และทดลองยิงสำเร็จบนอีมูเลเตอร์ QEMU บนพีซี แถมแอพ Android ทั่วไปก็ไม่มีสิทธิเข้าถึง QMI เพราะรันอยู่ใน SELinux อยู่แล้ว โอกาสที่จะโดนมัลแวร์ระดับแอพจึงยากมาก เว้นแต่จะเข้าถึงในระดับของ OS</p>\n<p>ที่มา - <a href=\"https://research.checkpoint.com/2021/security-probe-of-qualcomm-msm/\">Check Point</a>, <a href=\"https://arstechnica.com/gadgets/2021/05/fix-for-critical-qualcomm-chip-flaw-is-making-its-way-to-android-devices/\">Ars Technica</a></p>\n</div></div></div><div><div>Topics: </div><div><div><a href=\"/topics/qualcomm\">Qualcomm</a></div><div><a href=\"/topics/modem\">Modem</a></div><div><a href=\"/topics/security\">Security</a></div><div><a href=\"/topics/check-point\">Check Point</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"511d87297a1b93b2d427d72a96d9fdf6cece88daf8f390618d3e0ef68029eee2","category":"Thai"}