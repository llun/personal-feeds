{"title":"เผยเอกสารเก่า Apple ทำทุกทางให้ Netflix กลับมาใช้ In-App Purchase ของ App Store","link":"https://www.blognone.com/node/122557","date":1620363527000,"content":"<div><div><div><p>คดีความผูกขาดและการปะทะระหว่าง Apple และ Epic เผยให้เห็นรายละเอียดอื่นๆ เพิ่มเติม โดยเว็บไซต์ 9to5Mac พบเอกสารอีเมลส่งกันภายในองค์กรในปี 2018 ที่ระบุว่า Apple พยายามยับยั้งไม่ให้ Netflix ทดสอบยกเลิกระบบ IAP ของ Apple (In-App Purchase) เพื่อหลีกเลี่ยงการโดนหักส่วนแบ่ง 30% โดย Apple พยายามทำทุกทาง แสดงให้เห็นว่า การตัดสินใจของ Netflix ส่งผลต่อ Apple อย่างมาก</p>\n<p>Carson Oliver ผู้อำนวยการฝ่ายการจัดการธุรกิจ App Store ระบุในอีเมลว่า จากการตัดสินใจของ Netflix ที่จะทดสอบไม่รับสมาชิกผ่าน App Store นั้นจะส่งผลต่อประสบการณ์ลูกค้า และโอกาสในการร่วมมือกันทางการตลาดระหว่าง Apple และ Netflix นอกจากนี้ Oliver ยังระบุถึงมาตรการโต้กลับ Netflix ด้วยเช่น ดึงเนื้อหาของ Netflix ออกจากแพลตฟอร์มในช่วงการทดสอบ</p>\n<p><img src=\"https://www.blognone.com/sites/default/files/externals/ec602cb3efccdb4b1775e0c689e06e91.jpg\" /></p>\n<p>ในอีเมลยังเผยเอกสารพรีเซนเทชั่นแผนการของ Apple ในการยับยั้งการทดสอบของ Netflix พยายามโน้มน้าวว่า ค่าคอมมิชชั่นของ Apple นั้นสมเหตุสมผล และจะใช้แผนจูงใจเช่น ทำเนื้อหาโปรโมท Netflix ใน App Store โดยจะโปรโมทให้มากกว่าพาร์ทเนอร์รายอื่น เข้าถึงผู้อ่าน 16.5 ล้านรายทั่วโลก เพิ่มโอกาสการดาวน์โหลด 6-7%</p>\n<p>นอกจากนี้ยังมีสิทธิประโยชน์ในรายละเอียดปลีกย่อยอย่าง แพ็กเกจบันเดิลกับ Apple TV, ความยืดหยุ่นในการยกเลิกสมาชิก, ทุ่มทุนการตลาดให้ Netflix ในช่องทางต่างๆ ทั้งใน App Store ช่องทางค้นหา อีเมลมาร์เกตติ้ง และโปรโมท Netflix ในร้านค้าด้วยการสาธิตเดโม่ เป็นต้น</p>\n<p>แต่สุดท้ายแล้วความพยายามของ Apple ไม่เป็นผล เพราะ Netflix ยกเลิกระบบ IAP ไปอย่างเป็นทางการในเดือนธันวาคม 2018 ประเด็นเรื่อง IAP กำลังถูกตั้งคำถามจากนักพัฒนาภายนอก และเรื่องราวถึงศาลแล้วโดย Epic ยื่นฟ้อง Apple เรื่องผูกขาด</p>\n<p><img src=\"https://www.blognone.com/sites/default/files/externals/24137faf8d9f5cc60bc4239e16870c88.jpg\" /></p>\n<p>จากการไต่สวนยังเผยเอกสารอื่นๆ ที่ให้รายละเอียดเพิ่มเติมต่อสาธารณชน ไม่ว่าจะเป็น <a href=\"https://www.blognone.com/node/122115\">Apple ไม่ทำ iMessage เวอร์ชั่น Android เพราะไม่อยากเสียผู้ใช้ไปจาก iOS</a>, <a href=\"https://www.blognone.com/node/122478\">ไมโครซอฟท์มีแผนปรับค่าธรรมเนียมฝั่ง Xbox ลงมาที่ 12%</a> ชี้ให้เห็นว่าค่าธรรมเนียม 30% นั้นไม่ยุติธรรม</p>\n<p>อ่านมหากาพย์ข้อพิพาทระหว่าง Apple และ Epic ได้ <a href=\"https://www.blognone.com/node/118196\">ที่นี่</a></p>\n<p>ที่มา - <a href=\"https://9to5mac.com/2021/05/05/netflix-apple-in-app-purchase/\">9to5Mac</a></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/app-store\">App Store</a></div><div><a href=\"/topics/antitrust\">Antitrust</a></div><div><a href=\"/topics/epic-games\">Epic Games</a></div><div><a href=\"/topics/apple\">Apple</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d62b99595f58d34cc4f39efeca2234dd2f35da9064399fdc4af57436d69e8d50","category":"Thai"}