{"title":"พบการสร้างกลุ่มแชทใน WhatsApp, Telegram กว่า 100 กลุ่ม สนับสนุนความรุนแรงต่อชาวปาเลสไตน์","link":"https://www.blognone.com/node/122766","date":1621474540000,"content":"<div><div><div><p>The New York Times และ FakeReporter กลุ่มเฝ้าระวังของอิสราเอลที่ศึกษาข้อมูลผิดๆ ทำการสำรวจร่วมกัน พบว่า ใน WhatsApp มีกรุ๊ปแชทอย่างน้อย 100 กลุ่มและ Telegram อีก 20กลุ่ม ที่สร้างขึ้นเพื่อสนับสนุนการใช้ความรุนแรงต่อชาวปาเลสไตน์ในช่วงสัปดาห์ที่ผ่านมา</p>\n<p>แต่ละกลุ่มมีชื่อเรียกเช่น \"Death to the Arabs\", \"The Jewish Guard\" และ \"The Revenge Troops\" นอกจากนี้ หน่วยงานท้องถิ่นยังสามารถเชื่อมโยงกรุ๊ปแชทเหล่านี้กับเหตุการณ์รุนแรงหลายสิบครั้งต่อชาวปาเลสไตน์ที่เป็นพลเมืองของอิสราเอล หนึ่งในเหตุการณ์รุนแรงที่เชื่อมโยงกับกรุ๊ปแชทคือ มีการถ่ายทอดสดของชาวอิสราเอลที่สวมชุดดำทุบกระจกรถและเดินไปตามถนนใน Bat Yam จากนั้นก็ลากผู้ชายคนหนึ่งที่พวกเขาคาดว่าเป็นชาวอาหรับและทุบตีจนหมดสติ</p>\n<p><img src=\"https://www.blognone.com/sites/default/files/externals/577321296a60c28b09e153767cad7a46.png\" /></p>\n<p>จากการตรวจสอบของ The New York Times พบว่ากลุ่ม The Jewish Guard ใน  WhatsApp ได้เพิ่มสมาชิกใหม่หลายร้อยคนต่อวันในช่วงสัปดาห์ที่ผ่านมา และยังพบว่า ผู้ใช้หลายราย เปิดเผยตัวอย่างโจ่งแจ้งในการเรียกร้องความรุนแรง เนื่องจากมีสาเหตุจากความคับแค้นที่ถูกทิ้งระเบิด และยังมีการกำหนดชื่อเป้าหมายเป็นเจ้าของธุรกิจชาวอาหรับด้วย</p>\n<p>เจ้าหน้าที่รักษาความปลอดภัยของอิสราเอลกล่าวว่าหน่วยงานบังคับใช้กฎหมายเริ่มติดตามกลุ่ม WhatsApp หลังจากได้รับการแจ้งเตือนจาก FakeReporter แล้ว เจ้าหน้าที่คนหนึ่งไม่เปิดเผยตัวตน ระบุว่า จากการสืบสวน ยังไม่พบกลุ่มชาวปาเลสไตน์ และกลุ่มฮามาสที่ควบคุมฉนวนกาซา สร้างกลุ่มแชทในลักษณะเดียวกันเพื่อตอบโต้</p>\n<p>โฆษกหญิง WhatsApp กล่าวว่าบริษัทได้ลบบัญชีบางส่วนของบุคคลที่เข้าร่วมในกลุ่ม WhatsApp ดังกล่าวแล้ว ตัวบริษัทไม่สามารถอ่านข้อความที่เข้ารหัสได้ แต่จะดำเนินการเมื่อมีการรายงานบัญชีว่าละเมิดข้อกำหนดของแพลตฟอร์ม</p>\n<p>ที่มา - <a href=\"https://www.nytimes.com/2021/05/19/technology/israeli-clashes-pro-violence-groups-whatsapp.html\">The New York Times</a></p>\n</div></div></div><div><div>Topics: </div><div><div><a href=\"/topics/whatsapp\">WhatsApp</a></div><div><a href=\"/topics/telegram\">Telegram</a></div><div><a href=\"/topics/palestine\">Palestine</a></div><div><a href=\"/topics/israel\">Israel</a></div><div><a href=\"/topics/hate-crime\">Hate crime</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f5cfddc5dffa9e15f1e040eefb85486a5e353db6d29525ec8f8c039beba6e71c","category":"Thai"}