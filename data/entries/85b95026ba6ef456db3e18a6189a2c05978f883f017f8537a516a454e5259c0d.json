{"title":"iFixit แกะ iMac M1 พบว่าผลิตในประเทศไทย","link":"https://www.blognone.com/node/122849","date":1621962448000,"content":"<div><div><div><p>คอมพิวเตอร์ตั้งโต๊ะ iMac M1 เพิ่งวางขายได้ไม่กี่วัน เว็บไซต์ iFixit ก็ได้รับเครื่องและเริ่มแกะแยกชิ้นส่วนแล้ว โดยเริ่มจากการสำรวจภายนอกก่อนและพบว่าบริเวณขาตั้งมีระบุรหัสรุ่น A2438 พร้อมข้อความ Designed by Apple in California แต่แทนที่จะตามมาด้วย Assembled in China กลับกลายเป็นข้อความ Made in Thailand แทน แปลว่า iMac M1 มีล็อตที่ผลิตในประเทศไทย และไม่ใช่แค่การ \"ประกอบ\" (assemble) เฉยๆ</p>\n<p><img src=\"https://www.blognone.com/sites/default/files/externals/9d03fb5bb8f874b67c5906fb19415bfe.png\" /><em>ภาพโดย iFixit (Arthur Shi; CC BY-NC-SA)</em></p>\n<p>ทาง iFixit ตั้งข้อสังเกตที่แอปเปิลย้ายฐานการผลิต iMac ออกจากจีนอาจเป็นเพราะสงครามการค้าระหว่างสหรัฐอเมริกากับจีนนั่นเอง</p>\n<p>ส่วนรายละเอียดการแกะเครื่องยังออกมาไม่ครบ แต่เบื้องต้นคือกระจกหน้าจอยังใช้การติดกาวอยู่เหมือนเดิม, โลจิคบอร์ดมีลักษณะแคบและยาว ขนาบข้างด้วยพัดลม 2 ตัว มาพร้อมชิป M1 แบบ 8 คอร์ จับคู่กับแรม LPDDR4 จาก SK Hynix และชิป SSD จาก Kioxia</p>\n<p>รายละเอียดส่วนอื่นเช่นเซ็นเซอร์ Touch ID บนคีย์บอร์ด, เจาะลึกตัวลำโพง และคะแนนความซ่อมง่าย จะตามมาในเร็วๆ นี้</p>\n<p>ทั้งนี้ มีรายงานจากผู้ที่ได้รับ iMac M1 ในไทยบางรายระบุว่าได้เครื่องที่ประกอบจากประเทศจีน</p>\n<p>ที่มา - <a href=\"https://www.ifixit.com/Teardown/iMac+M1+24-Inch+Teardown/142850\">iFixit</a></p>\n<p><strong><em>แก้ไข</em></strong> ในเวอร์ชันแรกของข่าวนี้ระบุว่าเป็นครั้งแรกที่ iMac ผลิตในประเทศไทย แต่จริงๆ แล้วเคยมีผู้ใช้บน <a href=\"https://www.reddit.com/r/mac/comments/l5w0uk/apple_us_online_order_imac_made_in_thailand/\">Reddit</a> ในสหรัฐอเมริกาได้รับ iMac รุ่นปี 2020 ที่ระบุว่าผลิตในประเทศไทยมาแล้ว</p>\n<p><img src=\"https://www.blognone.com/sites/default/files/externals/6110a05acdf3be6c50d11dc8ce6182da.png\" /><em>ภาพโดย iFixit (Sam Omiotek; CC BY-NC-SA)</em></p>\n</div></div></div><div><div>Topics: </div><div><div><a href=\"/topics/imac\">iMac</a></div><div><a href=\"/topics/ifixit\">iFixit</a></div><div><a href=\"/topics/thailand\">Thailand</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"85b95026ba6ef456db3e18a6189a2c05978f883f017f8537a516a454e5259c0d","category":"Thai"}