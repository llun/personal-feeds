{"title":"Stripe เปิดให้ทดลองใช้บริการยืนยันตัวตน เน้นความปลอดภัยและอิมพลีเมนต์ง่าย","link":"https://www.blognone.com/node/123183","date":1623686007000,"content":"<div><div><div><p>Stripe สตาร์ทอัพฟินเทคพัฒนา API สำหรับระบบชำระเงินเปิดตัวบริการใหม่บนแพลตฟอร์มในชื่อว่า Stripe Identity เพื่อให้บริการยืนยันตัวตนสำหรับบริษัทที่ต้องการใช้งานโดยไม่ต้องสร้างระบบขึ้นมาเอง และอิมพลีเมนต์เข้ากับระบบที่มีอยู่เดิมได้ง่าย</p>\n<p>Stripe สร้างบริการยืนยันตัวตนขึ้นมาเพื่อตอบโจทย์ภาคธุรกิจที่ต้องการบริการยืนยันตัวตนแบบออนไลน์ที่ง่ายและเร็ว ทางบริษัทจึงพัฒนา Stripe Identity เพื่อตอบโจทย์ให้ภาคธุรกิจ ไม่ว่าจะเป็นสตาร์ทอัพที่มีพนักงานเพียง 5 คน หรือจะเป็นบริษัทข้ามชาติขนาดใหญ่ก็เริ่มใช้บริการยืนยันตัวตนได้ในระยะเวลาเพียงไม่กี่นาทีเท่านั้น</p>\n<p>สำหรับเทคโนโลยีเบื้องหลัง Stripe Identity มีใช้ทั้ง computer vision และ machine learning เพื่ออ่านข้อมูลและจับคู่กับบัตรแสดงตัวตนที่ออกโดยหน่วยงานภาครัฐกับภาพเซลฟี่ โดยข้อมูลทั้งหมด Stripe จะเป็นคนดูแลพร้อมเข้ารหัสเพื่อความปลอดภัย ในขณะที่ยังคงความง่ายในการอิมพลีเมนต์เหมือนกับระบบอื่น ๆ ของ Stripe</p>\n<p>สำหรับ Stripe ปัจจุบันยังคงเน้นการพัฒนา API สำหรับการชำระเงิน ซึ่งแม้ว่า Stripe Identity จะไม่ใช่ธุรกิจหลัก แต่ก็เป็นธุรกิจเกี่ยวเนื่องกับระบบชำระเงินที่ลูกค้าถามหาค่อนข้างมาก โดยระบบยืนยันตัวตนถือว่าสำคัญมากในภาคธุรกิจโดยเฉพาะธุรกิจที่ต้องมีการรับชำระเงิน เพราะสามารถนำไปใช้ได้ในหลายสถานการณ์ เช่น ป้องกันไม่ให้เกิดการยึดบัญชีโดยบุคคลอื่น, ยืนยันอายุ, หรือ KYC ตามกฎหมาย เป็นต้น รวมถึงต่อยอดในภาคธุรกิจอื่น ๆ ได้อีกด้วย</p>\n<p>ตอนนี้ Stripe Identity เปิดให้ทดลองใช้แบบเบต้าแล้วใน 30 ประเทศ ส่วนค่าธรรมเนียมการใช้งานจะคิดเป็นจำนวนครั้งในการใช้งาน (per transaction) ตอนนี้มีผู้ทดสอบใช้งานรายใหญ๋แล้วได้แก่ Clubhouse และ Discord สามารถอ่านรายละเอียดเพิ่มเติมได้จากเว็บไซต์ <a href=\"https://stripe.com/identity\">Stripe Identity</a></p>\n<p>ที่มา - <a href=\"https://techcrunch.com/2021/06/14/stripe-goes-beyond-payments-with-stripe-identity-to-provide-ai-based-id-verification-for-transactions-and-much-more/\">TechCrunch</a></p>\n<p><img src=\"https://www.blognone.com/sites/default/files/externals/01cf26c4502c0b8a80efa5b23d9d3df2.png\" /></p>\n</div></div></div><div><div>Topics: </div><div><div><a href=\"/topics/stripe\">Stripe</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0a480ed4468d29af82bf320e88f611948ac1582e764cab0f54b0f934c25942b4","category":"Thai"}