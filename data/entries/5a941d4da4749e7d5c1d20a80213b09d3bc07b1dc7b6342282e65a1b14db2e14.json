{"title":"#เริ่มต้นที่ตัวเอง จุดกำเนิดและคำอธิบาย","link":"https://markpeak.net/start-by-yourself/","date":1619679072000,"content":"<p>ประเด็นดีเบทสำคัญประจำโลกโซเชียลไทยเดือนเมษายน 2564 ที่ประสบวิกฤต covid ระลอกสาม เป็นเรื่องวาทกรรมทางการเมืองในกลุ่มที่เรียกว่า #เริ่มต้นที่ตัวเอง หรือ #เริ่มที่ตัวเรา</p>\n<p>ตัวอย่างวาทกรรมลักษณะนี้มักเกิดจากขั้วการเมืองฝ่ายสนับสนุนอนุรักษ์นิยม (หรือเรียกเป็นภาษาบ้านๆ ว่าสลิ่ม) เรามักเห็นคำพูด คอมเมนต์ ในเชิงว่า “อย่าด่า หรือ อย่าเรียกร้องบางอย่าง [จากรัฐบาลที่ตัวเองสนับสนุน] เลย ควรเริ่มต้นที่ตัวเองก่อน”</p>\n<p>ในขณะที่ฝ่ายขั้วตรงข้าม (ไม่แน่ใจว่าควรนิยามศัพท์ว่าอย่างไรจึงจะถูกต้องในเชิงวิชาการ จะใช้คำว่า เสรีนิยม หรือ เสรีประชาธิปไตยดีไหม) จะมองกลับกันว่า รัฐบาลต้องถูกวิพากษ์วิจารณ์ได้ และหลายสิ่งที่เป็น “สิทธิที่พึงมี” ต้องเรียกร้องได้</p>\n<blockquote>\n<p>อยู่ประเทศไทยมีชีวิตดีๆได้เริ่มที่ตัวเรา ซ่อมทางเท้าทิพย์ <a href=\"https://t.co/ckVOWCZpyj\">pic.twitter.com/ckVOWCZpyj</a></p>\n<p>— เมี๊ยวเมี๊ยว <img src=\"https://s.w.org/images/core/emoji/13.0.1/72x72/1f408.png\" /> (@doublewsn) <a href=\"https://twitter.com/doublewsn/status/1387313318075895809?ref_src=twsrc%5Etfw\">April 28, 2021</a></p></blockquote>\n<p></p>\n<p>ถ้าเราพักประเด็นร้อนตรงหน้าเรื่องวัคซีนหรือโรคระบาดเอาไว้ก่อน คำถามที่น่าสนใจในระยะยาวคือ แนวคิดแบบ “เริ่มต้นที่ตัวเอง” มันเกิดมาได้อย่างไร อะไรคือฐานคิดเบื้องหลังแนวคิดแบบนี้</p>\n<p>ส่วนตัวแล้วก็สงสัยเรื่องนี้มานาน มาพอเริ่มเข้าใจเรื่องนี้ หลังอ่านหนังสือซีรีส์ของ อ.ธงชัย วินิจจะกูล ที่<a href=\"https://markpeak.net/modernity-in-siam/\">ชำแหละ-วิเคราะห์ “สยามยุคใหม่” (หลังเหตุการณ์ รศ. 112) ไว้ในหนังสือ เมื่อสยามพลิกผัน ตามที่เคยเขียนไว้แล้ว</a></p>\n<p>ใน 7 ข้อของ อ.ธงชัย ข้อที่ตรงที่สุดคือมุมมองเรื่องโครงสร้างสังคมไทย ที่มีความเป็น “สังคมชีวภาพ” (organic society) ที่เปรียบเทียบง่ายๆ คือแต่ละคนเป็นอวัยวะของร่างกาย มีหน้าที่เฉพาะของตัวเอง และจง “ทำหน้าที่ของตัวเองให้ดี” อย่าไปก้าวก่ายหน้าที่ของคนอื่น</p>\n<p>เพื่อความสะดวกก็ขอยกหน้าที่เขียนถึงเรื่องนี้มาแบบเต็มๆ ดีกว่า (จากในหนังสือ เมื่อสยามพลิกผัน หน้า 21-23)</p>\n<p><a href=\"https://markpeak.net/wp-content/uploads/2021/04/organic-1.jpg\"><img src=\"https://markpeak.net/wp-content/uploads/2021/04/organic-1.jpg\" /></a><a href=\"https://markpeak.net/wp-content/uploads/2021/04/organic-2.jpg\"><img src=\"https://markpeak.net/wp-content/uploads/2021/04/organic-2.jpg\" /></a><a href=\"https://markpeak.net/wp-content/uploads/2021/04/organic-3.jpg\"><img src=\"https://markpeak.net/wp-content/uploads/2021/04/organic-3.jpg\" /></a></p>\n<p>ในหนังสือเล่มอื่นของธงชัย ก็ยังมีพูดถึงประเด็นนี้อีกประปราย เช่น ในหนังสืออีกเล่มที่พูดเรื่องชาติพันธุ์คือ คนไทย/คนอื่น พูดเรื่องลำดับชั้นในสังคม ที่เป็นชาตินิยมสมัยใหม่</p>\n<p><a href=\"https://markpeak.net/wp-content/uploads/2021/04/organic-4.jpg\"><img src=\"https://markpeak.net/wp-content/uploads/2021/04/organic-4.jpg\" /></a><a href=\"https://markpeak.net/wp-content/uploads/2021/04/organic-5.jpg\"><img src=\"https://markpeak.net/wp-content/uploads/2021/04/organic-5.jpg\" /></a></p>\n<p>กล่าวโดยสรุปคือ ประเด็นเรื่อง organic society ที่อิงจากวัฒนธรรมแบบพุทธ (ผมไม่แน่ใจนักว่า แนวคิดเชิงพุทธที่สอนเรื่อง organic มีเรื่องอะไรบ้าง) น่าจะเป็นปัจจัยสำคัญต่อวาทกรรม “เริ่มต้นที่ตัวเอง” (อย่างน้อยก็ในเชิงการเมืองสมัยใหม่ พ.ศ. 2564)</p>\n<p>คู่ตรงข้ามของวิธีคิดแบบนี้คือ แนวคิดเรื่องสิทธิเสรีภาพสมัยใหม่ ซึ่งเกิดจากการต่อสู้ทางการเมือง (อย่างหนักหน่วง) ในโลกตะวันตกยุคศตวรรษที่ 17-18 เป็นต้นมา แต่สังคมไทยเองไม่เคยต้องต่อสู้ทางความคิดในลักษณะนี้มาก่อน ดังนั้น จึงไม่น่าแปลกใจที่สังคม organic society แบบเดิมจะมองว่า การต่อสู้เพื่อสิทธิพลเมือง (ที่ควรมี) เป็นแนวคิดแบบโลกตะวันตก ที่แปลกแยกในสังคมไทย</p>\n<p>(หมายเหตุ: ธงชัยมีเขียนเรื่องการต่อต้าน-ดูดกลืนคุณค่านิยมแบบตะวันตกของสังคมไทยเอาไว้  ตัวอย่างโดยผมเองคือ ปฏิเสธประชาธิปไตยแบบตะวันตก แต่ใช้ iPhone/Facebook ดูหนัง Marvel ได้เฉยเลย แต่คงไม่ใช่ประเด็นถกเถียงในบทความนี้)</p>\n<p>ส่วนประเด็นอื่นนอกจาก organic society ผมคิดว่ามีเรื่องของชนชั้นทางเศรษฐกิจปนอยู่ด้วย เรื่องนี้คงไม่มีผลสำรวจเชิงสถิติชัดเจนนัก แต่เราก็พอรู้เลาๆ อยู่แล้วว่า ฝ่ายอุดมการณ์อนุรักษ์นิยม (หรือเรียกสั้นๆ ว่าสลิ่ม) มักมีฐานะเศรษฐกิจที่ดี มีรายได้หรือชีวิตที่ไม่ลำบากนัก ไม่จำเป็นต้องเข้าถึงการจัดสรรทรัพยากรโดยรัฐ (driven only by private resources)</p>\n<p>และเมื่อมีทรัพยากรในชีวิตมากพอ (เวลา+เงิน) ไม่มีภาระในชีวิตมากนัก การ “เริ่มต้นที่ตัวเอง” จึงเป็นสิ่งที่ทำได้อยู่แล้วตามธรรมชาติ และคนกลุ่มนี้จะไม่รู้สึกตะขิดตะขวงหรือแปลกแยกอะไรนักในการลุกขึ้นมาทำอะไรเอง (as a hobby in my spare time) โดยปฏิเสธหรือมองข้าม ข้อจำกัดของกลุ่มคนที่เข้าไม่ถึงทรัพยากรไป จะโดยตั้งใจหรือไม่ตั้งใจก็ตาม</p>The post <a href=\"https://markpeak.net/start-by-yourself/\">#เริ่มต้นที่ตัวเอง จุดกำเนิดและคำอธิบาย</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"5a941d4da4749e7d5c1d20a80213b09d3bc07b1dc7b6342282e65a1b14db2e14","category":"Thai"}