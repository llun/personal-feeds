{"title":"ผลทดสอบระบบปฏิบัติการใหม่ Fuchsia ของกูเกิล ยังหาความแตกต่างแทบไม่เจอ","link":"https://www.blognone.com/node/123140","date":1623470469000,"content":"<div><div><div><p>Fuchsia เป็นระบบปฏิบัติการใหม่<a href=\"https://www.blognone.com/node/84458\">ที่กูเกิลเริ่มพัฒนาตั้งแต่ปี 2016</a> และถูกคาดเดาไปต่างๆ นานา แต่คาดเดากันจนเบื่อแล้ว Fuchsia ก็ยังไม่เสร็จสักทีจนคนเลิกสนใจกันไป</p>\n<p>เวลาผ่านมา 5 ปี เดือนมิถุนายน 2021 ถือเป็นเดือนสำคัญของ Fuchsia เพราะกูเกิลประกาศนำระบบปฏิบัติการนี้มารันบนฮาร์ดแวร์จริงเป็นครั้งแรก นั่นคือ <a href=\"https://www.blognone.com/node/122843\">Nest Hub หน้าจออัจฉริยะของบริษัทเอง</a> (Google Home Hub เดิม) ที่ของเดิมใช้ระบบปฏิบัติการ CastOS เป็นลินุกซ์รุ่นดัดแปลง</p>\n<p>เว็บไซต์ 9to5google จึงนำ Nest Hub สองตัวที่ใช้ OS คนละตัวกัน มาลองทดสอบเทียบกันดูว่ามีอะไรเปลี่ยนจากเดิมหรือไม่ ผลคือไม่มี ไม่รู้สึกเลยว่าเปลี่ยน OS ข้างใต้ ซึ่งก็เป็นสิ่งที่กูเกิลได้ประกาศไว้ล่วงหน้าแล้ว</p>\n<p>เหตุผลเป็นเพราะ Fuchsia รันอยู่ในระดับระบบปฏิบัติการด้านล่างเท่านั้น ตัว UI ยังเป็นตัวเดิม สิ่งเดียวที่พบว่าเปลี่ยนได้ชัดคือ ทำงานได้เร็วขึ้นเล็กน้อย ยกเว้นการแคสต์วิดีโอจากมือถือไปขึ้นบนจอ Nest Hub ที่เร็วขึ้นอย่างเห็นได้ชัด</p>\n<p>ที่มา - <a href=\"https://9to5google.com/2021/06/11/google-nest-hub-fuchsia-video-comparison/\">9to5google</a></p>\n</div></div></div><div><div>Topics: </div><div><div><a href=\"/topics/fuchsia\">Fuchsia</a></div><div><a href=\"/topics/nest\">Nest</a></div><div><a href=\"/topics/operating-system\">Operating System</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"256001c3fd2107352fa341eb189a93a337afc9bb197a8aeeb09cbfc4d0f33613","category":"Thai"}