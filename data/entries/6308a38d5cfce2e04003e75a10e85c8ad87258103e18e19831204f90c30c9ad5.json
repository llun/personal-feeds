{"title":"GitHub บังคับเจ้าของโครงการยืนยันรัน Actions จาก Pull Request หลังถูกนำไปใช้ขุดเงินคริปโต","link":"https://www.blognone.com/node/122354","date":1619422586000,"content":"<div><div><div><p>GitHub ปรับบริการ GitHub Actions ให้เจ้าของโครงการต้องยืนยันรัน workflow ทุกครั้งเมื่อมี pull request จากภายนอก หลังจากก่อนหน้านี้มีคนร้ายสร้าง pull request รันโค้ดขุดเงินคริปโตจนกระทั่งนักพัฒนาเจ้าของโครงการถูกแบน</p>\n<p>แนวทางใหม่นี้ผู้ดูแลโครงการจะต้องยืนยันรัน workflow เองทุกครั้งที่มี pull request เข้ามาใหม่  และเมื่อนักพัฒนานั้นต้องการแก้ไขโค้ดที่ส่งเข้ามาใน commit เดียวกันจะสามารถรัน workflow ต่อไปได้เลย แต่หากเป็น commit ใหม่จะต้องขออนุญาตใหม่อีกครั้ง</p>\n<p>นอกจากแนวทางการยืนยันก่อนรัน workflow แล้ว ทาง GitHub ยังแก้เงื่อนไขบริการ เน้นแบนบัญชีผู้ส่ง pull request ขุดเงินคริปโตแทนที่จะไปแบนเจ้าของโครงการที่เป็นเหยื่อจากการส่ง pull request เหล่านี้</p>\n<p>แนวทางนี้ทำให้ผู้ดูแลโครงการโอเพนซอร์สจะมีงานมากขึ้นเพราะไม่สามารถปล่อยให้ workflow รันอัตโนมัติก่อนเข้าตรวจสอบ pull request ได้อีกต่อไป แต่ทาง GitHub ก็ระบุว่าได้พูดคุยกับนักพัฒนาแล้วว่าแนวทางนี้เป็นแนวทางที่สมดุล แต่หลังจากนี้จะเพิ่มการตั้งค่าให้เจ้าของโครงการปรับแต่งได้มากขึ้น</p>\n<p>ที่มา - <a href=\"https://github.blog/2021-04-22-github-actions-update-helping-maintainers-combat-bad-actors/\">GitHub</a></p>\n<p><img src=\"https://www.blognone.com/sites/default/files/externals/38170886b1a2e483aec0c949ccdefa9f.png\" /></p>\n</div></div></div><div><div>Topics: </div><div><div><a href=\"/topics/github\">GitHub</a></div><div><a href=\"/topics/cryptocurrency\">Cryptocurrency</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6308a38d5cfce2e04003e75a10e85c8ad87258103e18e19831204f90c30c9ad5","category":"Thai"}