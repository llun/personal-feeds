{"title":"ไมโครซอฟท์ออก Office Scripts ตัวช่วยแปลงงานที่ต้องทำซ้ำๆ บน Excel for Web ให้เป็นอัตโนมัติ","link":"https://www.blognone.com/node/123076","date":1623164160000,"content":"<div><div><div><p>ไมโครซอฟท์ประกาศเปิดใช้งาน Office Scripts ฟีเจอร์ใหม่ของ Excel for Web ซึ่งจะทำหน้าที่เป็นตัวช่วยแปลงงานที่ต้องทำซ้ำๆ เป็นประจำให้กลายเป็นงานที่สามารถสั่งรันได้อัตโนมัติ</p>\n<p>ฟีเจอร์ Office Scripts จะเปิดให้ผู้ใช้สามารถอัดการสั่งงานบนชีท Excel ออกมาเป็นสคริปต์ที่สามารถสั่งรันได้ในภายหลัง (ผ่านแท็บ Automate &gt; Record Actions) ช่วยร่นระยะเวลาการสั่งงาน Excel ที่มีขั้นตอนที่ผู้ใช้ต้องคอยทำซ้ำๆ ให้เหลือเพียงการคลิกรันสคริปต์ที่อัดไว้ล่วงหน้าเพียงแค่ขั้นตอนเดียว</p>\n<p>ในส่วนของการอัดสคริปต์นั้นทำได้โดยง่าย ผู้ใช้ไม่จำเป็นต้องมีประสบการณ์การเขียนโปรแกรมมาก่อน แต่หากต้องการแก้ไขโค้ดภายในสคริปต์ก็สามารถเปิด Code Editor ภายใต้ Excel for Web ขึ้นมาแก้ไขโค้ดซึ่งเขียนด้วยภาษา TypeScript ได้โดยตรง</p>\n<p><em>ภาพตัวอย่างการใช้งานจากวิดีโอแนะนำ Office Scripts บน <a href=\"https://techcommunity.microsoft.com/t5/excel-blog/office-scripts-is-now-generally-available/ba-p/2352548\">Excel Blog</a></em></p>\n<p><img src=\"https://www.blognone.com/sites/default/files/externals/f3c9d89828403452dcd4978d4c89aecd.png\" /></p>\n<p><img src=\"https://www.blognone.com/sites/default/files/externals/7719f97be2102d24e3a9e70772290ea6.png\" /></p>\n<p><img src=\"https://www.blognone.com/sites/default/files/externals/4143c3979ad10999e319a6e78ff7bca2.png\" /></p>\n<p>และหากต้องการตั้งรันสคริปต์อัตโนมัติ ผู้ใช้ยังสามารถเรียกใช้งานสคริปต์ที่อัดไว้ได้จาก <a href=\"https://www.blognone.com/node/112952\">Power Automate</a> เพื่อตั้งการสั่งรันตามเงื่อนไข (เช่นเมื่อเกิดการสร้างไฟล์ใหม่บน SharePoint) หรือสั่งรันตามเวลาที่ได้กำหนดไว้</p>\n<p><em>ภาพตัวอย่างการตั้งรัน Office Scripts บน Power Automate</em></p>\n<p><img src=\"https://www.blognone.com/sites/default/files/externals/91a6eca504f4a0da32204ca321479620.png\" /></p>\n<p>อย่างไรก็ตาม Office Scripts เป็นฟีเจอร์ที่จำเป็นต้องมีชุดไลเซนส์ Microsoft 365 สำหรับภาคธุรกิจหรือภาคการศึกษาซึ่งมีแอพ Office Desktop รวมไว้ให้ใช้งานอยู่แล้ว (ยกตัวอย่างเช่น Office 365 E3 หรือ E5) หากใช้ Excel for Web บนไลเซนส์ที่เข้าข่ายและไม่ได้มีการปิดใช้งานโดยผู้ดูแลระบบ แท็บ Automate ก็จะปรากฏให้ผู้ใช้สามารถเรียกใช้งานได้ครับ</p>\n<p>ที่มา - <a href=\"https://techcommunity.microsoft.com/t5/excel-blog/office-scripts-is-now-generally-available/ba-p/2352548\">Excel Blog</a> via <a href=\"https://www.windowscentral.com/office-scripts-here-automate-your-repetitive-excel-tasks\">Windows Central</a></p>\n</div></div></div><div><div>Topics: </div><div><div><a href=\"/topics/excel\">Excel</a></div><div><a href=\"/topics/microsoft-office\">Microsoft Office</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d728b5f2a610eeeaf8c458b883fac89b6f089ddddb2d5ee9ec7da0dd9e78a0e7","category":"Thai"}