{"title":"อยู่ดีๆ ก็หาย Africrypt บริษัทลงทุนบิตคอยน์ในแอฟริกาใต้ หอบเงินหนีกว่า 63,000 BTC หลังประกาศว่าโดนแฮก","link":"https://www.blognone.com/node/123368","date":1624507801000,"content":"<div><div><div><p>Africrypt บริษัทลงทุนในบิตคอยน์ของแอฟริกาใต้ที่ดูแลโดยสองพี่น้อง ซีอีโอ Raees Cajee และ ซีโอโอ Ameer หอบเงินหนีหายเงียบ หลังเมื่อสองเดือนก่อนบริษัทประกาศว่าถูกแฮก แต่กลับแนะนำนักลงทุนว่าไม่ต้องแจ้งตำรวจ เนื่องจากจะทำให้กระบวนการกู้เหรียญทำได้ลำบากกว่าเดิม</p>\n<p>หลังจากประกาศว่าถูกแฮก บริษัทมีการสื่อสารกับนักลงทุนครั้งสุดท้ายเมื่อวันที่ 13 เมษายน ระบุแค่ว่ายังไม่ทราบว่าข้อมูลที่หลุดออกไปมีอะไรบ้าง และจะคอยอัพเดตนักลงทุนเป็นระยะๆ หลังจากนั้นทีมงานของบริษัทเองก็ไม่สามารถเข้าใช้ระบบหลังบ้านของบริษัทได้ รวมถึงเว็บไซต์บริษัทก็ปิดตัวลงไป</p>\n<p>เหล่านักลงทุนกว่า 20 คน ได้ว่าจ้างบริษัทกฎหมายมาติดตามกรณีนี้ และจากการติดตามเส้นทางการโอนเงินจากวอลเล็ตของบริษัททางบล็อกเชน พบว่าเงินถูกโอนให้บริการ Cryptocurrency tumbler หรือบริการนำเงินคริปโตที่มีปัญหา มาผสมกับเงินคริปโตรายการอื่น ทำให้ติดตามได้ยากขึ้น</p>\n<p>ส่วนหน่วยงานรัฐของแอฟริกาใต้อย่าง Financial Sector Conduct Authority ก็เตรียมเข้ามาสืบสวนเรื่องนี้ แต่เพราะเงินคริปโตเป็นเรื่องใหม่มาก จึงยังไม่แน่ชัดว่าหน่วยงานมีอำนาจเหนือกรณีนี้มากน้อยแค่ไหน</p>\n<p>มูลค่าความเสียหายครั้งนี้ คิดเป็นเหรียญบิตคอยน์ จำนวน 63,000 BTC ราคาปัจจุบัน คูณตามราคาปัจจุบัน ของวันที่ 24 มิถุนายน 2021 หนึ่งเหรียญ BTC มีค่าประมาณ 32,600 ดอลลาร์ เท่ากับมูลค่าความเสียหายรวมจะอยู่ที่ราว 2 พันล้านเหรียญสหรัฐฯ</p>\n<p>ที่มา - <a href=\"https://www.theregister.com/2021/06/23/africrypt_bitcoin_disappearance/\">The Register</a>, <a href=\"https://www.bloomberg.com/news/articles/2021-06-23/s-african-brothers-vanish-and-so-does-3-6-billion-in-bitcoin\">Bloomberg</a></p>\n<p><img src=\"https://www.blognone.com/sites/default/files/externals/6186a80ff01b48488af0b533bdcc1bf2.jpg\" /></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/south-africa\">South Africa</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c9161c77a148b1ecd3c47e6eb8826cdb5c11dc4d60d350c841055ea6e8eef537","category":"Thai"}