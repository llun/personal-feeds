{"title":"แบงค์ชาติเตือน เงินคริปโตยังผันผวนสูง ไม่เหมาะใช้แทนเงินสด","link":"https://www.blognone.com/node/123624","date":1625742054000,"content":"<div><div><div><p>ธนาคารแห่งประเทศไทย (ธปท.) แถลงข่าวให้ความเห็นว่าการนำสินทรัพย์ดิจิทัล เช่น Bitcoin, Ethereum ที่ไม่ถือเป็นเงินตราตามกฎหมายมาใช้เป็นสื่อในการชำระค่าสินค้าและบริการ ยังมีลักษณะเป็นเพียงการแลกเปลี่ยน (barter trade) ระหว่างสินทรัพย์ดิจิทัลกับสินค้าและบริการที่ผู้ให้และผู้รับตกลงยอมรับความเสี่ยงที่เกี่ยวข้องระหว่างกันเท่านั้น</p>\n<p>รวมถึงการแลกเปลี่ยนนี้อาจมีความเสี่ยงจากความผันผวนของมูลค่าสินทรัพย์ดิจิทัล การโจรกรรมทางไซเบอร์ และถูกใช้ในกระบวนการฟอกเงินได้การฟอกเงิน ธปท. จึงยังไม่สนับสนุนการนำสินทรัพย์ดิจิทัลมาใช้เป็นสื่อกลางการชำระค่าสินค้าและบริการต่างๆ</p>\n<p>ธปท. มีความเห็นว่าสินทรัพย์ดิจิทัลบางประเภทยังเป็นเพียงสินทรัพย์เพื่อการลงทุนเท่านั้น และจะประสานกับ ก.ล.ต. รวมถึงหน่วยงานที่เกี่ยวข้อง เพื่อป้องกันความเสี่ยงที่อาจส่งผลกระทบต่อสาธารณชน ระบบเศรษฐกิจ และเสถียรภาพของระบบการเงินของประเทศได้</p>\n<p>ธปท. ระบุช่วงท้ายแถลงว่ากำลังอยู่ในระหว่างการศึกษาและพัฒนาสกุลเงินดิจิทัลที่ออกโดยธนาคารกลาง (Central Bank Digital Currency: CBDC) และแนวนโยบายกำกับดูแลการให้บริการทางการเงินที่เกี่ยวข้องกับ Stablecoin ที่มีเงินบาทหนุนหลัง และ Stablecoin ประเภทอื่น ๆ เพื่อเพิ่มช่องทางในการชำระค่าสินค้าและบริการในรูปแบบดิจิทัลให้กับประชาชน รวมถึงจะรับฟังข้อคิดเห็นจากประชาชนและผู้เกี่ยวข้อง  และแจ้งความคืบหน้าต่อไป</p>\n<p>จากแถลงข่าวนี้ แม้ ธปท. ยังไม่เห็นด้วยกับการนำสินทรัพย์ดิจิทัลความผันผวนสูงเช่น BTC, ETH มาใช้เป็นตัวกลาง แต่มีความเป็นไปได้ว่าแนวทางของ ธปท. อาจมุ่งไปในการใช้ CBDC (เช่น <a href=\"https://www.blognone.com/node/122011\">บาทดิจิทัล</a>) ผสานกับการออกแนวทางกำกับดูแล Stablecoin เพื่อให้เป็นสื่อกลางในการแลกเปลี่ยนได้ในอนาคต</p>\n<p>ที่มา - <a href=\"https://www.bot.or.th/Thai/PressandSpeeches/Press/2021/Pages/n4964.aspx\">ธนาคารแห่งประเทศไทย</a></p>\n<p><img src=\"https://www.blognone.com/sites/default/files/externals/456427bf7f77238c55bc7541071192c3.jpg\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div><div><a href=\"/topics/cryptocurrency\">Cryptocurrency</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"83559dc9cefcbafa8f4951c4beb3a8a76b348a4aa777545c585d9053f5391a4f","category":"Thai"}