{"title":"FBI ยึดเงินค่าไถ่ข้อมูลจากกลุ่มมัลแวร์ DarkSide ได้เกือบครบ, มูลค่าหายไปเยอะเพราะ Bitcoin ราคาตก","link":"https://www.blognone.com/node/123068","date":1623122917000,"content":"<div><div><div><p>FBI ประกาศความสำเร็จในการยึดเงินค่าไถ่ข้อมูลที่บริษัท Colonial Pipeline จ่ายให้กับกลุ่มมัลแวร์ DarkSide เพื่อกู้ข้อมูล ได้บิตคอยน์กลับมา 63.7BTC จากที่จ่ายไปทั้งหมด 75BTC</p>\n<p>ทาง Colonial Pipeline จ่ายบิตคอยน์รวม 75BTC ไปยังบัญชีที่ลงท้ายว่า <code>jc9fr</code> เมื่อวันที่ 8 พฤษภาคมที่ผ่านมา รวมมูลค่า 4.4 ล้านดอลลาร์หรือกว่า 130 ล้านบาท ทาง FBI ติดตามเงินก้อนนี้และพบว่าเงินถูกกระจายไปเรื่อยๆ FBI ไม่เปิดเผยว่าใช้เทคนิคอะไรจึงยึดเงินก้อนนี้ได้ แต่ระบุว่าสามารถดึงเงินเข้าบัญชีลงท้ายว่า <code>fsegq</code> ที่กุญแจอยู่กับ FBI ได้สำเร็จในวันที่ 27 พฤษภาคมที่ผ่านมา</p>\n<p>เนื่องจากมูลค่าบิตคอยน์เปลี่ยนไปมากในช่วงเดือนที่ผ่านมา ทำให้มูลค่าบิตคอยน์ที่ยึดกลับมาได้เหลือมูลค่า 2.3 ล้านดอลลาร์เท่านั้น</p>\n<p>ทาง FBI ระบุว่ากลุ่ม DarkSide เป็นตัวหนึ่งในกลุ่มใหญ่ที่มีมัลแวร์เรียกค่าไถ่กว่า 100 ตัวที่พัฒนาและให้บริการกับกลุ่มอาชญากรโดยนำส่วนแบ่งค่าไถ่ไปแบ่งกัน หรือเรียกว่าบริการ ransomware-as-a-service และกรณีนี้แสดงให้เห็นความสำคัญของการรายงานเหตุมายัง FBI ให้เร็วที่สุดเพื่อรวบรวมข้อมูลแก้ไขให้ทันท่วงที</p>\n<p>ที่มา - <a href=\"https://www.fbi.gov/news/pressrel/press-releases/fbi-deputy-director-paul-m-abbates-remarks-at-press-conference-regarding-the-ransomware-attack-on-colonial-pipeline\">FBI</a>, <a href=\"https://www.bleepingcomputer.com/news/security/us-recovers-most-of-colonial-pipelines-44m-ransomware-payment/\">Bleeping Computer</a></p>\n<p><img src=\"https://www.blognone.com/sites/default/files/externals/ce5c1c651449467c34547b9d6af9a863.jpg\" /></p>\n</div></div></div><div><div>Topics: </div><div><div><a href=\"/topics/fbi\">FBI</a></div><div><a href=\"/topics/ransomware\">Ransomware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"31b4276351b113ec0b985d684fb5e3d3c4ee8da0ca3c5c92b3f3221eac8368d1","category":"Thai"}