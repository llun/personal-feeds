{"title":"Google เลื่อนแผนการยกเลิก third-party cookie บนเบราว์เซอร์ Chrome ไปเป็นปี 2023","link":"https://www.blognone.com/node/123383","date":1624548885000,"content":"<div><div><div><p>Google ประกาศเลื่อนแผนยกเลิกคุกกี้นอกเว็บ หรือ third-party cookie จากเดิมที่จะยกเลิกคุกกี้กลุ่มนี้ทั้งหมด<a href=\"https://www.blognone.com/node/114182\">ภายในปี 2022</a> เปลี่ยนมาเป็นภายในปี 2023 แทน</p>\n<p>เหตุผลที่เลื่อนแผนครั้งนี้ Google ระบุว่าต้องการเวลาที่มากพอในการหารือกับสาธารณะเกี่ยวกับโซลูชั่นที่เหมาะสมในการไมเกรตเซอร์วิส ซึ่งเรื่องนี้ต้องพิจารณาอย่างถี่ถ้วนเพื่อหลีกเลี่ยงผลกระทบที่อาจทำลายโมเดลธุรกิจเว็บไซต์คอนเทนต์ฟรีมีโฆษณาได้</p>\n<p>Google ระบุว่า ทางบริษัทจะซัพพอร์ตคุกกี้นอกเว็บแยกเป็น 2 ระยะ โดยระยะแรกจะเริ่มต้นในปลายปี 2022 คือเมื่อทดสอบเรียบร้อยและปล่อย API ลง Chrome จะประกาศเริ่มต้นระยะที่ 1 อย่างเป็นทางการ ระยะนี้ วงการโฆษณาจะมีเวลาในการไมเกรตเซอร์วิส โดย Google คาดว่าจะใช้เวลาราว 9 เดือน ซึ่งทางบริษัทจะคอยมอนิเตอร์และเก็บฟีดแบคก่อนที่จะเข้าสู่ระยะที่สอง คือการหยุดซัพพอร์ตคุกกี้จากบุคคลที่สามโดยสมบูรณ์ ซึ่งกรอบระยะเวลาคือราว 3 เดือน คาดว่าน่าจะเสร็จภายในสิ้นปี 2023</p>\n<p>ปัจจุบัน Google กำลังทดสอบ Privacy Sandbox ราว 4 จาก 30 proposals ที่กำหนดขึ้นมาในหัวข้อสำคัญ ๆ เช่น การวัดผลโฆษณา, ความแม่นยำของโฆษณาและคอนเทนต์, การตรวจสอบการฉ้อโกง</p>\n<p>สำหรับ third-party cookie ปัจจุบันนิยมใช้เพื่ออำนวยความสะดวกในการทำเซอร์วิสต่าง ๆ บนเว็บ เช่น บริการที่ต้องล็อกอินล่วงหน้า แต่ฟีเจอร์นี้ก็มีความสามารถในการติดตามตัวผู้ใช้งานมากเกินความจำเป็น ซึ่งการจะยกเลิกฟีเจอร์นี้บน Chrome ก็มีหน่วยงานภาครัฐหลายแห่งแสดงความกังวลว่า Google อาจฉวยโอกาสนี้ในการทำลายคู่แข่งรายย่อยด้วยการใช้ความเป็นส่วนตัวผู้ใช้มาเป็นข้ออ้างในการยกเลิกคุกกี้โดยเลือกดำเนินการเร็วเกินไปจนรายย่อยปรับตัวไม่ทัน</p>\n<p>ที่มา - <a href=\"https://www.engadget.com/google-delay-third-party-cookie-150034054.html\">Engadget</a>, <a href=\"https://blog.google/products/chrome/updated-timeline-privacy-sandbox-milestones/\">Google</a></p>\n<p><img src=\"https://www.blognone.com/sites/default/files/externals/aa8d68dc0c022580a6fe8a87b514f232.jpg\" /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/google\">Google</a></div><div><a href=\"/topics/privacy\">Privacy</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d9103faea1b2d96628cb7b679046482c6a997856bd464b17f92146eab845ab20","category":"Thai"}