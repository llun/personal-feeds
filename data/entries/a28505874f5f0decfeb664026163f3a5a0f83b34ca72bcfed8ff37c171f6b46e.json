{"title":"[ไม่ยืนยัน] พบบริษัทที่ขายช่องโหว่ปลดล็อกไอโฟนให้ FBI เมื่อปี 2016","link":"https://www.blognone.com/node/122188","date":1618422221000,"content":"<div><div><div><p>เมื่อเป็น 2016 แอปเปิลและเอฟบีไอมีคดีระหว่างกันจนเป็นเป้าความสนใจของคนทั่วโลก เนื่องจาก<a href=\"https://www.blognone.com/node/78002\">เอฟบีไอต้องการให้แอปเปิลสร้างเฟิร์มแวร์พิเศษ</a>ที่ช่วยให้เอฟบีไอปลดล็อกโทรศัพท์ของคนร้ายในคดีกราดยิงเมือง San Bernardino แอปเปิลต่อสู้กับเอฟบีไอทั้งในศาลและในสื่อด้วยการ<a href=\"https://www.apple.com/customer-letter/https://www.apple.com/customer-letter/\">ออกจดหมายเปิดผนึกต่อสาธารณะ</a> แต่คดีกลับจบไปง่ายๆ เพราะเอฟบีไอหาทางปลดล็อกไอโฟนเครื่องดังกล่าวได้เองทำให้ถอนคดีไป และไม่มีใครรู้ว่าใครเป็นคนปลดล็อกไอโฟนเครื่องดังกล่าวให้เอฟบีไอ</p>\n<p>ทางหนังสือพิมพ์ Washington Post อ้างแหล่งข่าวไม่เปิดเผยตัวระบุะว่าบริษัทที่ขายช่องโหว่นี้คือ บริษัทออสเตรเลียชื่อว่า <a href=\"https://www.azimuthsecurity.com/\">Azimuth Security</a> มีแฮกเกอร์สำคัญสองคนคือ Mark Dawd ผู้ก่อตั้งบริษัท อดีตนักวิจัยความปลอดภัยในทีม IBM X-Force และ David Wang ผู้ชนะรายการแฮกใหญ่ๆ มาแล้วหลายครั้ง</p>\n<p>แหล่งข่าวระบุว่า Dawd พบช่องโหว่ในโค้ดโอเพนซอร์สของ Mozilla ที่แอปเปิลนำไปใช้งาน เปิดทางให้แฮกเกอร์แฮกไอโฟนผ่านพอร์ต lightning ได้ (Mozilla แก้ช่องโหว่นี้ไปแล้ว และระบุว่าไม่เคยรับรู้ว่าช่องโหว่ถูกนำไปใช้แฮกไอโฟนในคดีนี้) ทั้งสองสร้างซอฟต์แวร์เจาะช่องโหว่หลายตัวจนสามารถสั่งทดสอบ passcode ได้ไม่จำกัดจำนวนครั้ง ชื่อว่า Condor จากนั้นนำไปทดสอบกับ iPhone 5C นับโหลจนมั่นใจว่าใช้งานได้ แล้วนำไปสาธิตให้เอฟบีไอดู เมื่อเอฟบีไอทดสอบแล้วว่าปลดล็อกไอโฟนได้จริงจึงจ่ายค่าใช้งานไป 900,000 ดอลลาร์ และปิดคดีกับแอปเปิลไป</p>\n<p>บริษัท Azimuth นั้นไม่มีข่าวอะไรออกมามากนัก และนอกจากเอฟบีไอแล้วไม่มีใครรู้ว่าใครเป็นคนเจาะไอโฟนในครั้งนั้น แต่ในปี 2017 Wang ก็ออกมาเปิดบริษัทชื่อ Corellium ให้บริการไอโฟนจำลองสำหรับทดสอบความปลอดภัยจนแอปเปิลฟ้องร้อง ดูเหมือนแอปเปิลจะสงสัยทั้ง Corellium และ Azimuth อยู่แล้วเพราะระหว่างการสอบสวนแอปเปิลพยายามขอรายชื่อลูกค้าของ Azimuth และขอรายการช่องโหว่ iOS ที่ Corellium ทั้งหมด</p>\n<p>ที่มา - <a href=\"https://www.washingtonpost.com/technology/2021/04/14/azimuth-san-bernardino-apple-iphone-fbi/\">Washington Post</a></p>\n<p><img src=\"https://www.blognone.com/sites/default/files/externals/f229b0f5272d4ed1d46de093208c0f0d.jpg\" /></p>\n<p>ภาพโดย <a href=\"https://pixabay.com/photos/girl-smartphone-iphone-1192032/\">janeb13</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/security\">Security</a></div><div><a href=\"/topics/fbi\">FBI</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a28505874f5f0decfeb664026163f3a5a0f83b34ca72bcfed8ff37c171f6b46e","category":"Thai"}