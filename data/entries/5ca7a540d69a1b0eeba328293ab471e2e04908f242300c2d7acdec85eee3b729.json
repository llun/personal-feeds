{"title":"แอปเปิลลงทุนพันล้านสร้างสำนักงานใหม่ที่ North Carolina ตั้งเป้ามีพนักงานสายเทค 3,000 คน","link":"https://www.blognone.com/node/122367","date":1619488570000,"content":"<div><div><div><p>ในปี 2018 แอปเปิลประกาศลงทุนภายในประเทศครั้งใหญ่ 350,000 ล้านดอลลาร์ในช่วง 5 ปี ล่าสุดเม็ดเงินรวมๆ กันเพิ่มเป็น 430,000 ล้านดอลลาร์เพิ่มขึ้นมา 20% โดยแอปเปิลประกาศลงทุน  1 พันล้านเหรียญ สร้างสำนักงานแห่งใหม่ที่ North Carolina ตั้งเป้ามีพนักงาน 3,000 คน ทำงานในการพัฒนาเทคโนโลยีเชิงลึกทั้ง AI, Machine Learning, วิศวกร</p>\n<p>แอปเปิลจะจัดตั้งกองทุนมูลค่า 100 ล้านดอลลาร์เพื่อสนับสนุนโรงเรียนและโครงการริเริ่มของชุมชนในพื้นที่ Raleigh-Durham ทั่วทั้งรัฐ และจะบริจาคเงินกว่า 110 ล้านดอลลาร์ในการใช้จ่ายโครงสร้างพื้นฐานให้กับ 80 มณฑลใน North Carolina เน้นการสร้างเครือข่ายบรอดแบนด์ ถนน สะพาน โรงเรียน โดยแอปเปิลคาดว่า โครงการใหม่จะสร้างผลประโยชน์ทางเศรษฐกิจกว่า 1.5 พันล้านดอลลาร์ต่อปีใน North Carolina</p>\n<p><img src=\"https://www.blognone.com/sites/default/files/externals/8c7de6147e473721f103d4ed45a57875.jpg\" /></p>\n<p>แอปเปิลบอกด้วยว่า เดิมเคยมีเป้าหมายจะสร้างงานใหม่ในสหรัฐฯ 2 หมื่นตำแหน่งให้ได้ภายในปี 2023 แต่ตอนนี้ขยับเป้าหมายขึ้นมาเป็น 2 หมื่นตำแหน่งในแต่ละรัฐ ในระยะเวลา 5 ปีต่อจากนี้</p>\n<p>ด้านเม็ดเงิน 430,000 ล้านดอลลาร์นั้น แอปเปิลระบุว่าเป็นการลงทุนเพื่อการทำงานร่วมกับซัพพลายเออร์และบริษัททั้งใหญ่และเล็กกว่า 9,000 รายใน 50 รัฐ สนับสนุนการสร้างงานของชาวอเมริกันในหลายภาคส่วนรวมถึงการพัฒนาวิศวกรรม Silicon, 5G</p>\n<p>การสร้างสำนักงานใหม่ในพื้นที่อื่นๆ นอกเหนือจากแคลิฟอร์เนียเป็นแนวโน้มใหม่ของบริษัทเทคโนโลยีในสหรัฐ ด้วยภาวะโรคระบาดที่ทำให้ต้องทำงานจากที่บ้าน หรือทำงานจากที่อื่นๆ ได้ กูเกิลเองก็กำลังลงทุน 1 พันล้านดอลลาร์ในนิวยอร์ก, Amazon กำลังสร้างสำนักงานใหญ่แห่งที่สองในเวอร์จิเนีย และ Oracle ประกาศเมื่อปีที่แล้วว่าจะย้ายสำนักงานใหญ่จากซิลิคอนวัลเล่ย์ไปที่ออสตินในเท็กซัส</p>\n<p>ที่มา - <a href=\"https://www.apple.com/newsroom/2021/04/apple-commits-430-billion-in-us-investments-over-five-years/\">แอปเปิล</a>, <a href=\"https://www.theverge.com/2021/4/26/22403407/apple-us-spending-new-north-carolina-campus\">The Verge</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/usa\">USA</a></div><div><a href=\"/topics/invesment\">Invesment</a></div><div><a href=\"/topics/jobs\">Jobs</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5ca7a540d69a1b0eeba328293ab471e2e04908f242300c2d7acdec85eee3b729","category":"Thai"}