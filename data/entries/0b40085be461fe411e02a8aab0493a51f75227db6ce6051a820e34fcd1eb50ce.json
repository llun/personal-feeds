{"title":"Fossil กำลังพัฒนาสมาร์ทวอช Wear แบบพรีเมียม คาดเปิดตัวปีนี้, รุ่นเก่าอาจไม่ได้อัพเกรดไป Wear โฉมใหม่","link":"https://www.blognone.com/node/123035","date":1622978427000,"content":"<div><div><div><p>Google และ Samsung เพิ่งจะ<a href=\"https://www.blognone.com/node/122748\">จับมือ</a>พัฒนา Wear ระบบปฏิบัติการสมาร์ทวอชแบบใหม่เมื่อเดือนที่แล้วที่เน้นประสานแพลตฟอร์ม Wear OS กับ Tizen เข้าด้วยกัน</p>\n<p>ล่าสุด Fossil Group ที่พัฒนาสมาร์ทวอชหลายกลุ่มก็เตรียมพัฒนานาฬิการะดับไฮเอนด์สำหรับ Wear แล้ว โดยคาดว่าจะออกภายในปีนี้ โดย CNET ได้สัมภาษณ์ Greg McKelvey และ Steve Prokup ผู้บริหารระดับ Chief Commercial Officer ว่าสมาร์ทวอชชุดใหม่ที่จะพัฒนาออกมาจะเป็นรูปแบบใหม่โดยสมบูรณ์ (entirely new)</p>\n<p>ผู้บริหารระบุว่า Fossil รุ่นถัดไป (คาดว่าจะใช้ชื่อ Gen 6) ที่กำลังพัฒนาอยู่เป็นนาฬิกาในกลุ่มพรีเมียมที่ราคาสูงกว่ารุ่นปัจจุบัน ส่วนฮาร์ดแวร์ข้างในก็จะอัพเกรดครั้งใหญ่ให้ได้ประสิทธิภาพที่ดียิ่งขึ้น, แบตเตอรี่ใช้งานได้นานขึ้น และอาจใส่ฟีเจอร์ด้านสุขภาพเข้ามาเพิ่มเติม</p>\n<p>สำหรับกลุ่มสมาร์ทวอชราคาย่อมเยา McKelvey ระบุว่า Fossil อาจใช้วิธีลดราคารุ่นเดิมลง และยืนยันว่านาฬิกาที่ Fossil พัฒนาขึ้นมาก่อนหน้านี้ทั้งหมดไม่สามารถอัพเกรดไปเป็น Wear เวอร์ชันใหม่ได้ และผู้บริหารยังกล่าวถึงนาฬิกาแบบไฮบริดที่ Fossil ทำขึ้นมาด้วยว่าไม่ประสบความสำเร็จเท่ากับสมาร์ทวอชเต็มรูปแบบ ซึ่งเป็นการบ่งบอกว่า Fossil อาจเลิกโฟกัสผลิตภัณฑ์กลุ่มนี้แล้ว</p>\n<p>ปัจจุบัน Fossil Group พัฒนาสมาร์ทวอชหลายแบรนด์ ตั้งแต่แบรนด์ Fossil ของตัวเอง ไปจนถึงแบรนด์อื่นอย่าง Skagen, Diesel, Michael Kors, Emporio Armani และอื่น ๆ</p>\n<p>ที่มา - <a href=\"https://www.cnet.com/health/fossil-is-planning-a-premium-google-watch-for-fall/\">CNET</a></p>\n<p><img src=\"https://www.blognone.com/sites/default/files/externals/b60847437dbb4acf43140be589d7bbb8.jpg\" /><br />\nFossil Gen 5 ภาพโดย Fossil</p>\n</div></div></div><div><div>Topics: </div><div><div><a href=\"/topics/fossil\">Fossil</a></div><div><a href=\"/topics/smartwatch\">Smartwatch</a></div><div><a href=\"/topics/wear-os\">Wear OS</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0b40085be461fe411e02a8aab0493a51f75227db6ce6051a820e34fcd1eb50ce","category":"Thai"}