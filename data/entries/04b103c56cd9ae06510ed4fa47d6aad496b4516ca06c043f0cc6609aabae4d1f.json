{"title":"ประเทศ North Macedonia อยู่ตรงไหนในโลก","link":"https://markpeak.net/north-macedonia/","date":1624073535000,"content":"<p>ตามข่าวฟุตบอลยูโร 2020 แล้วเอะใจกับทีมชาตินอร์ธมาเซโดเนีย (North Macedonia) ว่าอยู่ตรงไหนในโลก เราเคยได้ยินชื่อประเทศมาเซโดเนีย แต่นอร์ธมาเซโดเนียนี่มาจากไหนยังไง</p>\n<p>มาค้นข้อมูลแล้วก็พบว่า มันคือประเทศเดียวกันนั่นแหละ มาเซโดเนีย เพิ่งเปลี่ยนชื่อเป็นนอร์ธมาเซโดเนียเมื่อปี 2019 นี่เอง</p>\n<p>คำถามต่อมาคือ ทำไมต้องเปลี่ยนชื่อ</p>\n<p>เหตุผลเป็นเพราะว่า ประเทศมาเซโดเนียมีพรมแดนติดกับกรีซ ซึ่งมีเขตการปกครองชื่อแคว้นมาเซโดเนียเหมือนกัน (เพราะในอดีตเป็นอาณาจักรเดียวกัน) เลยดราม่ากันเรื่องชื่อเรียกมายาวนาน สุดท้ายแล้ว มาเซโดเนียเลยยอมเปลี่ยนชื่อประเทศเป็น “มาเซโดเนียเหนือ” หรือ North Macedonia จะได้เลิกดราม่า</p>\n<p>อาณาจักรมาเซโดเนีย มีประวัติความเป็นมายาวนาน และมีกษัตริย์ชื่อก้องโลกอยู่หนึ่งคน นั่นคือ อเล็กซานเดอร์มหาราช (Alexander the Great) นั่นเอง</p>\n<p>หลายคนอาจจำว่า อเล็กซานเดอร์เป็นกษัตริย์กรีก/กรีซ แต่จริงๆ แล้วคำว่า “กรีซ” มีความหมายในเชิงกว้าง ครอบคลุมอารยธรรมกรีกทั้งหมดในบริเวณนั้น ส่วนในทางการปกครอง กรีซยุคนั้นประกอบด้วยนครรัฐมากมาย เป็นแคว้นเล็กแคว้นน้อยที่รวมกันหลวมๆ เป็นสหพันธ์ (Hellenic League) ตัวอย่างนครรัฐในยุคนี้ก็อย่างเช่น Corinth, Athens, Thebes, Olympia ที่อยู่ในกรีซตอนกลาง</p>\n<p>นครรัฐใกล้เคียงที่เราได้ยินชื่อบ่อยๆ คือ Sparta ที่อยู่ตอนใต้ของกรีซในปัจจุบัน (กษัตริย์ Leonidas ในเรื่อง 300) และ Macedonia ทางตอนเหนือ (กษัตริย์ Alexander)</p>\n<div><img src=\"https://markpeak.net/wp-content/uploads/2021/06/1280px-Map_Macedonia_336_BC-en.svg_.png\" /><p>แผนที่รัฐกรีซ-มาเซโดเนียในยุคโบราณ – <a href=\"https://en.wikipedia.org/wiki/Macedonia_(ancient_kingdom)#/media/File:Map_Macedonia_336_BC-en.svg\">Wikipedia</a></p></div>\n<p>Macedonia ถือเป็นนครรัฐเล็กๆ ที่เริ่มรุ่งเรืองในช่วงศตวรรษ 300BC โดยกษัตริย์ Philip II พ่อของ Alexander และยิ่งใหญ่เกรียงไกรระดับโลก กลายเป็นอาณาจักรขนาดใหญ่ที่สุดในโลกยุคนั้น มีพรมแดนยาวไปจนถึงอินเดียในยุคของ Alexander</p>\n<p>แต่หลัง Alexander ตาย อาณาจักรของ Alexander ก็ถูกแบ่งส่วนโดยเหล่าขุนศึก หลังจากนั้นมา ชะตาของ Macedonia ก็อยู่ภายใต้อาณาจักรอื่นๆ รายรอบที่มีกำลังมากกว่า ไล่มาตั้งแต่โรมัน ไบแซนไทน์ ออตโตมัน บัลแกเรีย เซอร์เบีย ยูโกสลาเวีย</p>\n<p>Macedonia ได้เอกราชในปี 1991 หลังจากล่มสลายของยูโกสลาเวีย (เป็นหนึ่งใน 7 รัฐที่แตกมาจากยูโกสลาเวีย) จึงใช้ชื่อประเทศว่า Republic of Macedonia จนมาถึงปี 2019 ที่เปลี่ยนเป็น Republic of North Macedonia แทน</p>\n<p>พื้นที่ประเทศมาเซโดเนียในปัจจุบัน ถือเป็นแค่ส่วนหนึ่งของแคว้นมาเซโดเนียเดิมเท่านั้น (เมือง Pella บ้านเกิดของอเล็กซานเดอร์ ก็อยู่ในเขตของกรีซปัจจุบัน ไม่ได้อยู่ในมาเซโดเนีย) ด้วยไดนามิกทางพรมแดนในประวัติศาสตร์ จึงไม่น่าแปลกใจที่ทั้งกรีซและสาธารณรัฐมาเซโดเนีย ต่างเคลมความเป็นเจ้าของคำว่า “Macedonia” กัน (เพราะก็เป็นความจริงทั้งคู่)</p>\n<div><img src=\"https://markpeak.net/wp-content/uploads/2021/06/Macedonia_region_map_wikipedia.png\" /><p>แผนที่แคว้นมาเซโดเนียเดิม เทียบกับแผนที่ปัจจุบัน – <a href=\"https://en.wikipedia.org/wiki/Macedonia\">Wikipedia</a></p></div>\n<p>ถ้าเอาเฉพาะเรื่องฟุตบอล ทีมชาตินอร์ทมาเซโดเนีย สร้างผลงานอย่างยอดเยี่ยมจนสามารถเข้ารอบแบ่งกลุ่มยูโร 2020 ได้เป็นครั้งแรกในประวัติศาสตร์ โดยเพลย์ออฟชนะจอร์เจีย (อีกทีมที่เดบิวพร้อมกันในฟุตบอลยูโรรอบนี้คือฟินแลนด์) ในขณะที่เพื่อนบ้านรายรอบ ไม่ว่าจะเป็นกรีซ บัลแกเรีย แอลเบเนีย เซอร์เบีย โรมาเนีย ตกรอบทั้งหมด</p>The post <a href=\"https://markpeak.net/north-macedonia/\">ประเทศ North Macedonia อยู่ตรงไหนในโลก</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"04b103c56cd9ae06510ed4fa47d6aad496b4516ca06c043f0cc6609aabae4d1f","category":"Thai"}