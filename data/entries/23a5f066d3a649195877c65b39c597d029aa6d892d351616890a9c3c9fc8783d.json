{"title":"แอปเปิลยืนยัน ไม่มีแผนรวม iPad Pro กับ Mac เข้าด้วยกัน แม้ iPad Pro เปลี่ยนมาใช้ M1","link":"https://www.blognone.com/node/122332","date":1619233887000,"content":"<div><div><div><p>ของใหม่ในงานแถลงข่าวแอปเปิลสัปดาห์ที่ผ่านมาคือ <a href=\"https://www.blognone.com/node/122273\">iPad Pro ตัวใหม่ใช้ชิป M1</a> ที่โฆษณาด้วยการให้ซีอีโอ Tim Cook มาเล่นบทขโมยชิป M1 จากเครื่อง MacBook Air</p>\n<p>ประเด็น iPad Pro ใช้ M1 รวมถึงเพิ่มสตอเรจสูงสุดถึง 2TB เยอะกว่าคอมพิวเตอร์ทั่วไปซะอีก ทำให้เกิดคำถามตามมาว่าสินค้ากลุ่ม iPad และ Mac ทับซ้อนกันหรือไม่ สุดท้ายแล้วแอปเปิลจะนำ iPad Pro มาใช้แทน MacBook หรือเปล่า</p>\n<p>เรื่องนี้ Greg ‘Joz’ Joswiak หัวหน้าฝ่ายการตลาด และ John Ternus หัวหน้าฝ่ายฮาร์ดแวร์ของแอปเปิล ให้สัมภาษณ์กับสื่ออังกฤษ The Independent ยืนยันเหมือนที่ผ่านๆ มาว่าตลาดของ iPad Pro กับ Mac เป็นคนละตลาดกัน ไม่ทับซ้อนกัน และแอปเปิลไม่มีแผนรวมสองอย่างนี้เข้าด้วยกัน</p>\n<p><img src=\"https://www.blognone.com/sites/default/files/externals/578e8cde00bf4004533c18526910017f.jpg\" /></p>\n<p>Ternus บอกว่าคนอาจเข้าใจผิดเพราะสินค้าทั้งสองตัวทำงานบางอย่างได้เหมือนๆ กัน แต่สาเหตุมาจากแอปเปิลไม่ต้องการจำกัดความสามารถของสินค้า จึงไม่มีนโยบายห้ามเหยียบเท้ากันเอง สิ่งที่แอปเปิลทำคือดัน iPad ให้ดีที่สุดเท่าที่ทำได้ และดัน Mac ให้ดีที่สุดเท่าที่ทำได้เช่นกัน ลูกค้าเป็นคนตัดสินใจเองว่าจะซื้อตัวไหน</p>\n<p>ส่วนประเด็นการเลือกใช้ M1 นั้น Ternus อธิบายสั้นๆ ว่า iPad Pro จะใช้ชิปที่ดีที่สุดของแอปเปิลในเวลานั้นเสมอ ซึ่งตอนนี้คือ M1 ซึ่งเขาบอกว่าอยู่ในวงการฮาร์ดแวร์มานาน การที่สามารถใช้ชิปจากคอมพิวเตอร์มาไว้ในแท็บเล็ตได้ทันที ถือเป็นความก้าวหน้าอย่างมาก</p>\n<p>ที่มา - <a href=\"https://www.independent.co.uk/life-style/gadgets-and-tech/ipad-pro-apple-interview-m1-explained-b1835934.html\">Independent</a></p>\n</div></div></div><div><div>Topics: </div><div><div><a href=\"/topics/ipad-pro\">iPad Pro</a></div><div><a href=\"/topics/apple-m1\">Apple M1</a></div><div><a href=\"/topics/apple\">Apple</a></div><div><a href=\"/topics/mac\">Mac</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"23a5f066d3a649195877c65b39c597d029aa6d892d351616890a9c3c9fc8783d","category":"Thai"}