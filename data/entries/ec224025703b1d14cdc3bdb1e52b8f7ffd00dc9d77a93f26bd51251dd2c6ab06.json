{"title":"ไมโครซอฟท์ชนะโครงการผลิตแว่น AR ให้กองทัพสหรัฐ ใช้เทคโนโลยี HoloLens","link":"https://www.blognone.com/node/121994","date":1617272714000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>กองทัพบกสหรัฐ (United States Army) เลือกไมโครซอฟท์เป็นผู้ผลิตแว่น AR สำหรับการใช้งานทางทหาร (แว่นเดียวกันใช้ทั้งฝึกฝน ซ้อมรบ รบจริง) โดยใช้เทคโนโลยี HoloLens ของไมโครซอฟท์</p>\n<p>โครงการนี้มีชื่อเรียกอย่างเป็นทางการว่า Integrated Visual Augmentation System (IVAS) ที่<a href=\"https://www.blognone.com/node/108323\">กองทัพบกสหรัฐลองทดสอบด้วย HoloLens รุ่นปกติมาตั้งแต่ปี 2018</a> หลังเสร็จการทดสอบแล้วก็ตัดสินใจให้ไมโครซอฟท์รับงานผลิตแว่นจริง ซึ่งรอบนี้จะเป็นแว่นรุ่นสั่งทำพิเศษ (คัสตอม) ตามต้นแบบในภาพ รูปแบบการใช้งานมีทั้งการแสดงแผนที่ เข็มทิศ ภาพความร้อน (thermal image) ขึ้นมาบนกระจกของแว่น</p>\n<p>ตัวแทนของไมโครซอฟท์เปิดเผยกับ CNBC ว่ากองทัพสั่งซื้อแว่น IVAS จำนวน 120,000 ชุดในอีก 10 ปีข้างหน้า มูลค่าทั้งโครงการอาจสูง 21.88 พันล้านดอลลาร์ ขึ้นกับเงื่อนไขการสั่งซื้อในอนาคต</p>\n<p>ช่วงหลัง พนักงานของบริษัทเทคโนโลยีเริ่มหันมาต่อต้านการรับลูกค้าที่เป็นฝ่ายทหาร ซึ่ง<a href=\"https://www.blognone.com/node/102358\">พนักงานของกูเกิล</a>และไมโครซอฟท์ก็เคยออกมาประท้วงเรื่องนี้ แต่<a href=\"https://www.blognone.com/node/108323\">ซีอีโอ Satya Nadella ก็ยืนยันว่าจะเดินหน้าโครงการนี้ต่อไป</a></p>\n<p><img alt=\"No Description\" src=\"https://www.blognone.com/sites/default/files/externals/9866f6a40e7b1fd5dc5fb64a808101cf.jpg\" ></p>\n<p>ที่มา - <a href=\"https://www.peosoldier.army.mil/News/Article-Display/Article/2556870/ivas-production-contract-award/\">U.S. Army</a>, <a href=\"https://blogs.microsoft.com/blog/2021/03/31/army-moves-microsoft-hololens-based-headset-from-prototyping-to-production-phase/\">Microsoft</a>, <a href=\"https://www.cnbc.com/2021/03/31/microsoft-wins-contract-to-make-modified-hololens-for-us-army.html\">CNBC</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/hololens\">HoloLens</a></div><div class=\"field-item odd\"><a href=\"/topics/microsoft\">Microsoft</a></div><div class=\"field-item even\"><a href=\"/topics/augmented-reality\">Augmented Reality</a></div><div class=\"field-item odd\"><a href=\"/topics/military\">Military</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec224025703b1d14cdc3bdb1e52b8f7ffd00dc9d77a93f26bd51251dd2c6ab06","category":"Thai"}