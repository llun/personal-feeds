{"title":"แฮกเกอร์หัวใส ขโมยกระเป๋าคริปโตด้วยการส่งฮาร์ดแวร์วอลเล็ต Ledger Nano X ปลอมไปตามบ้าน","link":"https://www.blognone.com/node/123279","date":1623996458000,"content":"<div><div><div><p>Ledger แบรนด์ฮาร์ดแวร์วอลเล็ต หรืออุปกรณ์ความปลอดภัยเพื่อเข้าใช้งานกระเป๋าเก็บเหรียญคริปโต <a href=\"https://hotforsecurity.bitdefender.com/blog/hacker-publishes-stolen-email-and-mailing-addresses-of-270000-ledger-cryptocurrency-wallet-users-24940.html\">ถูกเจาะข้อมูลเมื่อเดือนธันวาคมปี 2020</a> ทำให้อีเมลและที่อยู่ของผู้ใช้กว่า 27,000 ราย ถูกเผยแพร่บนเว็บบอร์ดแห่งหนึ่ง อย่างไรก็ตาม แค่อีเมลและที่อยู่ ยังไม่พอที่จะให้แฮกเกอร์แฮกฮาร์ดแวร์วอลเล็ตได้</p>\n<p>แต่แฮกเกอร์หัวใส เกิดไอเดียฟิชชิ่งสุดบรรเจิด นำ Ledger Nano X หนึ่งในฮาร์ดแวร์วอลเล็ตรุ่นยอดนิยม มาดัดแปลงนำไดรฟ์ USB ฝังลงไป พร้อมโหลดแอป Ledger Live แอปสำหรับเชื่อมวอลเล็ตปลอมใส่ไว้ แล้วแพ็กใส่กล่องส่งไปตามที่อยู่ผู้ใช้ที่หลุดออกมา</p>\n<p>แฮกเกอร์แนบจดหมายระบุว่า Ledger Nano X ชิ้นนี้เป็นฮาร์ดแวร์วอลเล็ตอันใหม่ที่อุดช่องโหว่ความปลอดภัยแล้ว และให้ผู้ใช้ใส่ 24-word recovery phrase ชุดคีย์เวิร์ด 24 คำที่ใช้เพื่อกู้กระเป๋าคริปโต ในแอป Ledger Live ปลอม ซึ่งคาดว่าหลังจากนั้นคงส่งข้อมูลกลับไปยังแฮกเกอร์</p>\n<p><img src=\"https://www.blognone.com/sites/default/files/externals/8e9214feee8f8f6c65dfd5e71b04dca9.jpg\" /><em>Ledger Nano X</em></p>\n<p>Ledger ยืนยันว่ามี Ledger Nano X ปลอมถูกส่งไปตามบ้านจริง และระบุว่า Ledger Nano X ของจริงไม่ใช่ไดรฟ์ USB จะไม่มีแอปอะไรอยู่ภายใน และบริษัทจะไม่ขอให้ผู้ใช้แชร์ 24-word recovery phrase กับบริการใดๆ ก็ตาม ส่วนแอป Ledger Live ดาวน์โหลดได้จากหน้าเว็บทางการของบริษัทเท่านั้น</p>\n<p>ถือเป็นอีกเรื่องที่ผู้ใช้ต้องระวัง เพราะแม้ตามหลักการณ์แล้ว กระเป๋าคริปโตจะถูกแฮกได้ยาก แต่ช่องโหว่ความปลอดภัยอื่นๆ ก็สามารถเกิดขึ้นได้จากการฟิชชิ่ง หลอกขอข้อมูลต่างๆ หรือการนำไฟล์ชุดคำศัพท์ไปเก็บไว้ในที่ที่ไม่ปลอดภัย รวมถึงยังมีไวรัสคอมพิวเตอร์บางชนิดที่เปลี่ยนที่อยู่กระเป๋าเงินของผู้ใช้ ให้เป็นกระเป๋าของแฮกเกอร์ เมื่อผู้ใช้ก็อปปี้ที่อยู่จากแอปกระเป๋าเงินเช่น Metamask อยู่ด้วย ซึ่งควรเช็คให้ถี่ถ้วนทุกครั้ง</p>\n<p>ที่มา - <a href=\"https://hotforsecurity.bitdefender.com/blog/fake-ledger-devices-mailed-out-in-attempt-to-steal-from-cryptocurrency-fans-25991.html\">Hot For Security</a></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/blockchain\">Blockchain</a></div><div><a href=\"/topics/hardware-wallet\">Hardware Wallet</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c1668d999246679d8d5885fe98eea2fabe54b23305bbf6f5cca2e8ea733f6891","category":"Thai"}