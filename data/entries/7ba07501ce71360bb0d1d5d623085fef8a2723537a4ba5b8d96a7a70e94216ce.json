{"title":"ของไทยมาจากเกาหลี, โรงงานรับจ้างผลิต AstraZeneca ในเกาหลีใต้เตือน ผลิตในประเทศก็ไม่ใช่ว่าจะได้ก่อน เจ้าของยาเป็นคนควบคุม","link":"https://www.blognone.com/node/121367","date":1614188864000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>SK Bioscience ผู้รับจ้างผลิต (contract manufacturing organization - CMO) ของ AstraZeneca ออกมาเตือนว่าตนเองเป็นเพียงผู้รับจ้างผลิตเท่านั้น แม้วัคซีนอยู่ในโกดังแล้วก็ไม่สามารถตัดสินใจเองได้ว่าจะส่งมอบให้ประเทศใด โดยการกำหนดโควต้าและลำดับการส่งมอบก่อนหลังเป็นสิทธิ์ของ AstraZeneca</p>\n<p>ทางกรมควบคุมโรคของเกาหลีใต้ก็ยอมรับเงื่อนไขนี้ แต่ย้ำว่าการที่มีโรงงานของ SK Bioscience อยู่ในประเทศจะทำได้การกระจายวัคซีนทำได้ง่ายขึ้น โดยเกาหลีใต้จองซื้อวัคซีนของ AstraZeneca ไว้ทั้งหมด 10 ล้านโดส และได้รับ 1.5 ล้านโดสเป็นล็อตแรก <a href=\"https://www.facebook.com/permalink.php?story_fbid=4408693785813528&amp;id=100000188495205\">พร้อมๆ กับไทยและเวียดนามที่ได้รับ 117,000 โดส</a></p>\n<p>SK Bioscience สร้างโรงงานผลิตวัคซีนมาตั้งแต่ปี 2012 ล่าสุดมีกำลังผลิตปีละ 500 ล้านโดส ก่อนหน้านี้บริษัทผลิตวัคซีนไข้หวัดใหญ่และวัคซีนอีสุกอีใสมาก่อนแล้ว เฉพาะวัคซีน COVID-19 นั้นบริษัทรับจ้างทั้ง AstraZeneca และ Novavax ผลิต ขณะที่วัคซีนของบริษัทเองกำลังวิจัย NBP2001 และ GBP501 โดย GBP501 น่าจะเริ่มทดสอบเฟส 3 ได้ในไตรมาส 3 ปีนี้</p>\n<p>ล่าสุด SK Bioscience เตรียมนำหุ้นเข้าตลาดหลักทรัพย์ โดยเสนอขายหุ้นมูลค่าอย่างต่ำ 1 ล้านล้านวอน หรือประมาณ 27,000 ล้านบาท</p>\n<p>ที่มา - <a href=\"http://www.koreabiomed.com/news/articleView.html?idxno=10421\">Korea Biomed</a>, <a href=\"http://www.koreabiomed.com/news/articleView.html?idxno=10521\">2</a></p>\n<p><img alt=\"No Description\" src=\"https://www.blognone.com/sites/default/files/externals/ffa48f0cb6c2ab6dad6a927e06abd1b1.jpg\" ></p>\n<p>ภาพโรงงาน L House โรงงานผลิตวัคซีนหลักของ <a href=\"https://www.skbioscience.co.kr/kr/bioscience/place_03\">SK Bioscience</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/covid-19\">COVID-19</a></div><div class=\"field-item odd\"><a href=\"/topics/astrazeneca\">AstraZeneca</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ba07501ce71360bb0d1d5d623085fef8a2723537a4ba5b8d96a7a70e94216ce","category":"Thai"}