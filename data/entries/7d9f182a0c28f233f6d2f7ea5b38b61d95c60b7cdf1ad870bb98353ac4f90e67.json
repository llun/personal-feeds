{"title":"คุ้มอยู่มั้ย? มือถือ OnePlus แพงใกล้แตะ 1,000 ดอลลาร์ แต่อัพเดตช้า แถมการันตีอัพเดตแค่สองปี","link":"https://www.blognone.com/node/121876","date":1616667090000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลังจากปีที่แล้ว ผู้เขียนเขียน<a href=\"https://www.blognone.com/node/115832\">บทความเกี่ยวกับราคาของมือถือ OnePlus</a> ที่เคยได้ชื่อว่านักฆ่าเรือธง แต่ราคากลับแพงขึ้นเรื่อยๆ ทุกปี มาปีนี้ ราคาของ OnePlus 9 และ OnePlus 9 Pro ก็เคลื่อนตัวไปในทิศทางเดิม นั่นคือแพงขึ้นกว่าปีที่แล้วอีก</p>\n<p>ราคามือถือปีที่แล้ว OnePlus 8 เริ่มต้น 699 ดอลลาร์ และ 8 Pro ที่ 899 ดอลลาร์ ส่วนปีนี้ OnePlus 9 เริ่มที่ราคา 729 ดอลลาร์ และ 9 Pro ที่ 969 ดอลลาร์ เกือบแตะหลัก 1,000 ดอลลาร์แล้ว ในขณะที่ข้อแตกต่างน้อยก็น้อยลงเรื่อยๆ แม้จะมีกล้องจากแบรนด์ Hasselblad มา แต่ก็ไม่ได้สร้างความแตกต่างอะไรขนาดนั้น</p>\n<p>ในขณะที่คู่แข่งระดับเรือธงที่ใช้ Snapdragon 888 เหมือนกันคือ <a href=\"https://www.blognone.com/node/121540\">Realme GT</a> หรือ <a href=\"https://www.blognone.com/node/120504\">Redmi K40</a> ที่ใช้ชิปเรือธง Snapdragon 888 ก็เริ่มต้นในระดับราคาประมาณ 430 กับ 460 ดอลลาร์เท่านั้น (แม้ไม่มีกล้องจาก Hasselblad หรือจอ AMOLED ที่เป็น Adaptive Refresh Rate แบบใน OnePlus 9 Pro ก็ตาม)</p>\n<p><img src=\"https://www.blognone.com/sites/default/files/externals/ac7e48ecb97f3420e538e3a8cff3135a.jpg\" alt=\"\" /></p>\n<p>ปัญหาอีกอย่างของ OnePlus ในช่วงหลังคือการอัพเดต เพราะอัพเดตเวอร์ชั่นแอนดรอยด์ให้แค่สองปี และอัพแพทช์ความปลอดภัยทุกสองเดือน (bi-monthly) เป็นเวลาสามปีที่<a href=\"https://forums.oneplus.com/threads/oneplus-software-maintenance-schedule.862347/\">ยึดถือมาตั้งแต่บน OnePlus 6 ในปี 2018</a> ซึ่งอาจจะดูช้าไปและน้อยไปซะแล้ว</p>\n<p>ในทางปฏิบัตินอกจากนี้ มือถือรุ่นที่อายุเก่าเกิน 1 ปีของ OnePlus ก็ได้อัพเดตเวอร์ชั่นแอนดรอยด์ค่อนข้างช้าเช่นกัน แม้ยังจะอยู่ในวงรอบการันตีอัพเดตสองปี เช่น OnePlus 7T และ 7T Pro ก็เพิ่งได้รับอัพเดตเป็นเวอร์ชั่น Oxygen OS 11 (Android 11) <a href=\"https://9to5google.com/2021/03/22/stable-oxygenos-11-with-android-11-begins-rollout-for-oneplus-7t-and-7t-pro/\">เมื่อวันที่ 22 มีนาคม</a>ที่ผ่านมานี่เอง</p>\n<p>คู่แข่งในตลาดเองก็ปรับปรุงเรื่องการอัพเดตมากขึ้น เช่น One UI ของ Samsung เพิ่มระยะอัพเดตแพทช์ความปลอดภัย<a href=\"https://9to5google.com/2021/02/22/samsung-security-updates-policy-four-years/\">บนมือถือ Galaxy ทุกเครื่องให้เป็น 4 ปี</a>แถมรุ่นเรือธงยัง<a href=\"https://www.blognone.com/node/121214\">อัพเดตแพทช์ความปลอดภัย ไวพอๆ กับ Pixel แล้ว</a>อีกด้วย</p>\n<p>ในยุคที่ราคามือถือ OnePlus ไม่ได้ต่างจากมือถือแอนดรอยด์เรือธงเจ้าอื่นมากนัก แถมยังแพงกว่ามือถือค่ายจีนอื่นๆ จนทำให้มูลค่าเมื่อเทียบกับระยะเวลา และความน่าดึงดูดของ OnePlus ลดลงไปแบบนี้ อาจถึงเวลาแล้วหรือยังที่ OnePlus จะทบทวนนโยบายอัพเดตทั้งแพทช์ความปลอดภัย และเวอร์ชั่นแอนดรอยด์ของบริษัทอีกครั้ง</p>\n<p><img alt=\"No Description\" src=\"https://www.blognone.com/sites/default/files/externals/462870e91bfefdfd744e6990c208171a.jpg\" ><em>กราฟราคามือถือ OnePlus ที่แพงขึ้นเรื่อยๆ แทบทุกปี</em></p>\n<p>ที่มา - <a href=\"https://9to5google.com/2021/03/23/oneplus-9-software-update-demands-more/\">9to5Google</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/oneplus-9\">OnePlus 9</a></div><div class=\"field-item odd\"><a href=\"/topics/oneplus\">OnePlus</a></div><div class=\"field-item even\"><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7d9f182a0c28f233f6d2f7ea5b38b61d95c60b7cdf1ad870bb98353ac4f90e67","category":"Thai"}