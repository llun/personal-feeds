{"title":"Elon Musk บริจาค 3 พันล้านบาท เปิดแข่งขันดักจับคาร์บอนระดับกิกะตัน หวังลดโลกร้อน","link":"https://www.blognone.com/node/121086","date":1612799143000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>เมื่อเดือนมกราคมที่ผ่านมา Elon Musk ได้ทวีตว่าจะบริจาคเงิน 100 ล้านดอลลาร์สหรัฐ หรือราว 3 พันล้านบาทสำหรับการแข่งขันดักจับคาร์บอน</p>\n<p>การดักจับและกักเก็บคาร์บอน (Carbon capture and storage - CCS) เป็นกระบวนการดักจับก๊าซคาร์บอนไดออกไซด์ที่จุดกำเนิดก๊าซและกักเก็บไม่ให้รั่วไหลออกสู่บรรยากาศ มีจุดประสงค์เพื่อชะลอหรือลดภาวะโลกร้อน แต่ปัจจุบันเทคโนโลยีการดักจับคาร์บอนไม่ค่อยมีประสิทธิภาพเท่าที่ควร รวมถึงมีราคาสูงจนไม่คุ้มที่จะทำ</p>\n<p>ล่าสุดมีรายละเอียดการแข่งขันออกมาแล้ว การแข่งขันนี้จะจัดโดย XPRIZE องค์กรไม่แสวงผลกำไรที่ตั้งขึ้นมาเพื่อจัดการแข่งขันด้านเทคโนโลยีเพื่อมนุษยชาติ โดยเงื่อนไขคือทีมที่เข้าร่วมต้องสาธิตโมเดลการดักจับคาร์บอนในสเกลขนาดใหญ่ระดับกิกะตัน ซึ่งเป้าหมายคือการกักเก็บคาร์บอนได้ปีละ 10 กิกะตันภายในปี 2050 เพื่อรับมือกับการเปลี่ยนแปลงของสภาพภูมิอากาศและปรับสมดุลของคาร์บอนในโลก</p>\n<p><img alt=\"alt=&quot;o3u5Dq.png&quot;\" src=\"https://www.blognone.com/sites/default/files/externals/3963011bdbb4a5d4007ea65fbb2eb28e.png\" ></p>\n<p>ทีมที่ผ่านเกณฑ์การตัดสินจะต้องสาธิตระบบต้นแบบที่สามารถกักเก็บคาร์บอนได้อย่างน้อยวันละ 1 ตัน และสามารถสเกลให้ขึ้นสู่ระดับกิกะตันได้ รวมถึงจะมีการพิจารณาต้นทุนการกักเก็บคาร์บอนต่อตัน และต้องกักเก็บคาร์บอนไว้ได้อย่างน้อย 100 ปี</p>\n<p>ด้าน Elon Musk ได้กล่าวถึงโครงการนี้ว่า \"เราต้องการทีมที่สร้างระบบของจริงที่วัดผลได้จริงในระดับกิกะตัน แม้ว่าจะใช้ความพยายามแค่ไหนก็ตาม จะไม่มีเวลาแล้ว\"</p>\n<p>งานนี้มีเงินรางวัล 100 ล้านดอลลาร์สหรัฐ มีระยะเวลาแข่งขันนาน 4 ปี โดยหลังเริ่มการแข่งขันได้ 18 เดือน 15 ทีมแรกที่ผ่านเข้ารอบจะได้รับเงินทีมละ 1 ล้านดอลลาร์สหรัฐ (30 ล้านบาท) เพื่อนำไปต่อยอดโครงการที่จะกลับมาเป็นระบบในสเกลใหญ่ และทีมที่ชนะเลิศจะได้รางวัล 50 ล้านดอลลาร์สหรัฐ (1,500 ล้านบาท), รองชนะเลิศได้ 20 ล้านดอลลาร์สหรัฐ (600 ล้านบาท) และที่สามได้ 10 ล้านดอลลาร์สหรัฐ (300 ล้านบาท) นอกจากนี้หากมีทีมที่เป็นนักเรียนนักศึกษาเข้าร่วมไม่เกิน 25 ทีม ก็จะได้เงินทีมละ 2 แสนดอลลาร์สหรัฐ (6 ล้านบาท) ด้วย</p>\n<p>รายละเอียดแบบเต็มๆ พร้อมการเปิดรับสมัครจะถูกเปิดเผยในวันที่ 22 เมษายนนี้ ตรงกับวันคุ้มครองโลก (Earth Day 2021) และจะจบการแข่งขันในวันคุ้มครองโลก 2025</p>\n<p>ที่มา - <a href=\"https://electrek.co/2021/02/08/tesla-ceo-elon-musk-puts-up-promised-100-million-carbon-capture-xprize/\">Electrek</a>, <a href=\"https://www.xprize.org/prizes/elonmusk\">XPRIZE</a><br />\n<em>ภาพโดย XPRIZE</em></p>\n<blockquote class=\"twitter-tweet\"><p lang=\"en\" dir=\"ltr\" xml:lang=\"en\">Am donating $100M towards a prize for best carbon capture technology</p>\n<p>— Elon Musk (@elonmusk) <a href=\"https://twitter.com/elonmusk/status/1352392678177034242?ref_src=twsrc%5Etfw\">January 21, 2021</a></p></blockquote>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/elon-musk\">Elon Musk</a></div><div class=\"field-item odd\"><a href=\"/topics/global-warming\">Global Warming</a></div><div class=\"field-item even\"><a href=\"/topics/environment\">Environment</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eb4cc9fad9a0e6fb976a00abc0cf439007275309290b698c6d95c54c9044daa2","category":"Thai"}