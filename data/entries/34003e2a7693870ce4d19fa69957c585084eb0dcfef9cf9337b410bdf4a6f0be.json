{"title":"Arm โชว์ข้อมูล Neoverse N2 ซีพียูตัวแรกที่ใช้สถาปัตยกรรมใหม่ Arm v9","link":"https://www.blognone.com/node/122456","date":1619774906000,"content":"<div><div><div><p>Arm เปิดตัวพิมพ์เขียวซีพียูตัวแรกที่ใช้<a href=\"https://www.blognone.com/node/121962\">สถาปัตยกรรม Arm v9 เวอร์ชันใหม่ล่าสุด</a> มันคือซีพียูเซิร์ฟเวอร์ <a href=\"https://www.blognone.com/node/118615\">Arm Neoverse N2 ที่เปิดตัวครั้งแรกในเดือนกันยายน 2020</a> (แต่ตอนนั้นไม่ได้บอกว่าเป็น Arm v9)</p>\n<p>Arm Neoverse N2 พัฒนาต่อยอดมาจาก <a href=\"https://www.blognone.com/node/108269\">Neoverse N1 ที่ออกในปี 2019</a> (เป็น Arm v8.4) โดยผนวกเอาฟีเจอร์ของสถาปัตยกรรมยุคหลังจากนั้นคือ Arm v8.5, v8.6, v9</p>\n<p>ของใหม่ที่สำคัญของ Arm v9 คือชุดคำสั่งเวกเตอร์ SVE2 ซึ่งจะมีใน Neoverse N2 เป็นตัวแรกด้วย ในแง่ของประสิทธิภาพแบบเธร็ดเดียวเพิ่มขึ้น 40% เมื่อเทียบกับ N1 (ที่ระดับพลังงานเดียวกัน) ตัวเลขของ Arm เองระบุว่ารัน Nginx แล้วประสิทธิภาพดีขึ้น 1.3 เท่า</p>\n<p>บริษัทที่สั่งซื้อพิมพ์เขียวของ Neoverse N2 แล้วคือ Marvell ที่จะทำตลาดในชื่อชิป OCTEON สำหรับอุปกรณ์เครือข่าย โดยจะออกสินค้าตัวอย่างได้ในช่วงปลายปี 2021</p>\n<p><img src=\"https://www.blognone.com/sites/default/files/externals/6df02e8c9a1802e39972cd338abd5cde.png\" /></p>\n<p>นอกจาก Neoverse N2 แล้ว Arm ยังมีซีพียูอีกตัวคือ Neoverse V1 ที่จับตลาดเซิร์ฟเวอร์สมรรถนะสูงขึ้น (performance-first) โดยไม่สนใจเรื่องพลังงานเท่ากับซีรีส์ N</p>\n<p>Neoverse V1 ใช้สถาปัตยกรรมที่เก่ากว่า 1 ขั้นคือ Arm v8.6 และรองรับชุดคำสั่ง SVE เวอร์ชัน 1 เท่านั้น แต่ก็มีฟีเจอร์หลายอย่างที่เหมาะกับงานฝั่งเซิร์ฟเวอร์ เช่น nested virtualization/hypervisor และชนิดของข้อมูล/ชุดคำสั่งที่เหมาะกับงาน machine learning (เช่น ตัวแปรชนิด Int8 และ Bfloat16)</p>\n<p>ลูกค้าที่สั่งซื้อพิมพ์เขียว Neoverse V1 ไปแล้วคือ กระทรวงอิเล็กทรอนิกส์และไอทีของอินเดีย (MeitY) ที่จะนำไปใช้สร้างซูเปอร์คอมพิวเตอร์ระดับ exascale</p>\n<p><img src=\"https://www.blognone.com/sites/default/files/externals/c640fe2ad54baf11e1a21f198f6467ee.png\" /></p>\n<p><img src=\"https://www.blognone.com/sites/default/files/externals/1293bf396cbf78fbe24a9038beae150a.png\" /></p>\n<p>ที่มา - <a href=\"https://community.arm.com/developer/ip-products/processors/b/processors-ip-blog/posts/arm-neoverse-n2-industry-leading-performance-efficiency?_ga=2.128652943.2097454214.1619569661-940471331.1619569661\">Arm (N2)</a>, <a href=\"https://community.arm.com/developer/ip-products/processors/b/processors-ip-blog/posts/neoverse-v1-platform-a-new-performance-tier-for-arm?_ga=2.159571646.2097454214.1619569661-940471331.1619569661\">Arm (V1)</a>, <a href=\"https://www.arm.com/company/news/2021/04/transforming-compute-for-next-generation-infrastructure\">Arm</a></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"34003e2a7693870ce4d19fa69957c585084eb0dcfef9cf9337b410bdf4a6f0be","category":"Thai"}