{"title":"This Sucker is Quick","link":"https://markpeak.net/this-sucker-is-quick/","date":1621607971000,"content":"<p>สัปดาห์นี้งานยุ่ง เลยเพิ่งว่างมาดูคลิป<a href=\"https://brandinside.asia/biden-in-ford-plant-michigan/\">ประธานาธิบดี Joe Biden ไปลองขับรถยนต์ไฟฟ้า</a> Ford F-150 Lightning รถกระบะไฟฟ้ารุ่นแรกของ Ford</p>\n<p>เอาในเชิงวิชาการ Biden ไปเยือนโรงงานผลิตรถยนต์ของ Ford ที่มิชิแกน เพื่อโปรโมทแผนการสร้างงานภาคการผลิตในอเมริกา (A Future Made in America) ซึ่งเป็นส่วนหนึ่งของ <a href=\"https://www.the101.world/biden-american-jobs-plan/\">American Jobs Plan ตามที่เคยเขียนไปแล้ว</a></p>\n<p>ผมไม่ได้ตามข่าวละเอียดนัก แต่ก็เดาไม่ยากว่า Biden เลือกไปที่โรงงานของ Ford เพราะเหตุผลหลักๆ 2 ข้อคือ</p>\n<ul>\n<li>Ford มีรถกระบะไฟฟ้าล้วนรุ่นแรก F-150 Lightning ที่กำลังจะเปิดตัวพอดี (ซึ่งก็เปิดตัวในอีก 1-2 วันถัดมา จะเห็นว่า Biden ขับรถที่ยังหุ้มผ้าไว้อยู่)</li>\n<li>รากเหง้าของ Ford ผูกโยงกับประวัติศาสตร์อุตสาหกรรมของอเมริกาอย่างแนบแน่น มาตั้งแต่ยุคของ Henry Ford ถ้าจะมีที่ไหนสะท้อนเกียรติประวัติด้านการผลิตของอเมริกัน ก็ต้องเป็นที่ Ford นี่แหละ ในแง่ศักดิ์ศรีแล้ว โรงงานใหญ่กว่าแบบ GM หรือไฮเทคแบบ Tesla ก็สู้ไม่ได้</li>\n</ul>\n<p>เกร็ดเล็กๆ อีกอันคือในสปีชของ Biden ที่โรงงาน Ford ขึ้นต้นด้วยคำว่า “My name is Joe Biden and I’m a car guy.” ซึ่งก็เป็นเรื่องจริง เพราะพ่อของเขามีอาชีพเป็นเซลส์ขายรถมือสอง</p>\n<p></p>\n<p>แต่นั่นเป็นเรื่องวิชาการ ประเด็นที่จะสื่อจริงๆ คือ คลิปท่านประธานาธิบดีไปลองขับ Ford F-150 Lightning ในสนามเทสต์ไดรฟ์หน้าโรงงานเนี่ยแหละ</p>\n<p>ในคลิปมีจังหวะตลกๆ หลายอัน ตั้งแต่นักข่าวพยายามถามเรื่องอิสราเอล แต่ Biden ไม่สนใจบอกว่าขอขับรถก่อน แล้วก็ถามว่าจะขับเร็วเท่าไรดี ก่อนได้ข้อสรุปว่าเอา 80 mph แล้วกัน แล้วพี่แกก็ขับรถซิ่งอย่างเมามัน (ไปกับหน่วย Secret Service ที่นั่งข้างๆ น่าจะเกร็งๆ)</p>\n<p>ก่อนจะขับวนกลับมา ปิดท้ายด้วยประโยคสำคัญ “This Sucker is Quick”</p>\n<p>“ไอ้รถคันนี้มันเร็วดีว่ะ” (แปลแบบสุภาพ)</p>\n<p>ประโยคเดียว killer เพราะคนระดับประธานาธิบดีมาขับรถ และมาพูดชมกันแบบดิบๆ หยาบๆ ตรงๆ อย่างนี้ (ไม่ต้องสร้างภาพเยอะ) ถือเป็นการโปรโมทชั้นดีให้กับ Ford ด้วย ถึงแม้จะเป็นการชมตามมารยาท ชมแบบผลประโยชน์ต่างตอบแทน ชมแบบรู้อยู่แล้วว่าเป็น PR ก็ยังสามารถเป็นมีมไปได้อีกชั่วกาลอวสาน</p>\n<p>และยิ่งเหมาะกับ Ford ที่ตอนนี้ต้องขับเคี่ยวกับ Tesla Cybertruck อย่างดุเดือดในตลาดกระบะไฟฟ้า</p>\n<p></p>\n<p>มาดูตัวผลิตภัณฑ์จริงๆ กันบ้าง หลัง Biden กลับไป Ford ก็เปิดตัว F-150 Lightning อย่างเป็นทางการ จองได้แล้ววันนี้ วางขายจริงต้นปี 2022</p>\n<p>เพื่อความสะดวกและเห็นภาพ แนะนำให้ดูคลิปโฆษณาของ Ford เอง ในแง่ความดุดัน แกร่ง แบบกระบะอเมริกันก็คงไม่ต้องพูดกันมาก (F-150 ทำตลาดมาตั้งแต่ปี 1948)</p>\n<p>ความเจ๋งของมันอยู่ตรงที่เป็นรถยนต์ไฟฟ้าล้วน เหมือนเป็นแบตเตอรี่ใส่ล้อ มากกว่าเป็นรถกระบะแล้ว และความว้าวที่สุดคือ เมื่อเป็นรถไฟฟ้าล้วน ก็สามารถจ่ายไฟให้กับบ้านเวลาไฟดับได้ด้วย (ตัวเลขโฆษณาบอก 3 วัน ไม่บอกสภาพการใช้งาน แต่ได้แค่ 1 วันก็เยี่ยมมากแล้ว)</p>\n<p></p>\n<p>ภาพรวมของตลาดรถยนต์ยุคไฟฟ้า ถือว่าฝั่งอเมริกากลับมาคึกคัก ตั้งแต่ Tesla ที่เป็นแบรนด์เรือธงของรถไฟฟ้าอยู่แล้ว, GM ที่เก็บกินมาจากสาย Bolt/Volt มาได้สักพัก และล่าสุดคือ Ford ที่เริ่มกลับเข้าลู่เข้ารอยแล้วจากรถกระบะไฟฟ้านี่ล่ะ เรียกว่าทำรถเก๋งไม่รุ่งก็มาจับตลาดกระบะที่ถนัดก่อนดีกว่า</p>The post <a href=\"https://markpeak.net/this-sucker-is-quick/\">This Sucker is Quick</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f49431c88f189c366c67b341e8e8a4fa9adf785f70a1db493cacec45f52d0d83","category":"Thai"}