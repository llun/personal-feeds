{"title":"Seagate เปิดตัวฮาร์ดดิสก์ Mach.2 Exos เร็วที่สุดในโลก แซง SSD บางรุ่น, ใช้ชุดหมุนเข็ม 2 ตัว","link":"https://www.blognone.com/node/122803","date":1621658245000,"content":"<div><div><div><p>Seagate เปิดเผยสเปกของฮาร์ดดิสก์รุ่นใหม่ Mach.2 Exos 2X14 ที่ครองแชมป์ฮาร์ดดิสก์เร็วที่สุดในโลก มีอัตราการส่งข้อมูล 524 MBps ที่อาจเร็วกว่า SSD รุ่นราคาถูกหลายๆ ตัว</p>\n<p>ฮาร์ดดิสก์ Mach.2 ตัวนี้มีความจุรวม 14TB แต่จริงๆ แล้วมันคือฮาร์ดดิสก์ 7TB สองตัวอยู่ในไดรฟ์ขนาด 3.5\" มาตรฐาน มีความเร็วการหมุนจานที่ 7200 RPM</p>\n<p><img src=\"https://www.blognone.com/sites/default/files/externals/078b37aafb91749c538e3decbc3517cc.jpg\" /></p>\n<p>ในเอกสารของ Seagate อธิบายการเพิ่มสมรรถนะของฮาร์ดดิสก์ในอดีต ว่าสามารถเพิ่มได้ 3 แนวทางคือ</p>\n<ul>\n<li>หมุนจานให้เร็วขึ้น แต่จานในไดรฟ์ขนาด 3.5\" มาตันที่ 7200 RPM นานแล้ว (ไดรฟ์ 2.5\" ยังไปได้ถึง 10-15K)</li>\n<li>เพิ่มแคชของฮาร์ดดิสก์ ซึ่งช่วยได้แค่ในบางกรณี (ถ้าเรียกข้อมูลไม่ตรงกับที่แคชไว้ ก็ไม่ช่วยอะไร)</li>\n<li>เพิ่มความยาวคิวการเรียกข้อมูล (higher queue depths) ซึ่งต้องแลกมาด้วย latency ที่ต่ำลง</li>\n</ul>\n<p>เมื่อทุกแนวทางมาถึงข้อจำกัดแล้ว ทำให้อัตรา IOPS/TB ของฮาร์ดดิสก์จะลดลงเรื่อยๆ ตามความจุที่เพิ่มขึ้น (เรียกว่าจุเยอะขึ้นก็เรียกใช้งานได้ยากขึ้น)</p>\n<p>ทางออกของ Seagate คือเพิ่มชุดหมุนเข็ม (actuator) เป็น 2 ตัวในฮาร์ดดิสก์ลูกเดียวกัน ทำงานเป็นอิสระจากกัน (แยกอ่านจานครึ่งบน + จานครึ่งล่าง) ช่วยให้เรียกข้อมูลได้ 2 ชุดพร้อมกัน เพิ่มประสิทธิภาพขึ้นได้ 2 เท่า เทคโนโลยีนี้มีชื่อการค้าว่า Mach.2</p>\n<p><img src=\"https://www.blognone.com/sites/default/files/externals/4cf2a9d9bf50e8d7475b2b489ba07731.png\" /></p>\n<p>ข้อเสียของ Mach.2 คือใช้พลังงานเยอะขึ้นกว่าไดรฟ์ single actuator แบบดั้งเดิม (ตามตาราง) แต่ Seagate ก็ระบุว่าพยายามกดให้อยู่ในกรอบ 12 วัตต์ และในการใช้งานจริง ต้องเทียบกับการใช้ฮาร์ดดิสก์ 2 ไดรฟ์ ซึ่ง Mach.2 ที่ยัดทุกอย่างลงไดร์ฟเดียวได้ ย่อมประหยัดพลังงานกว่า อีกทั้งไดรฟ์ซีรีส์ Exos เน้นการใช้ในศูนย์ข้อมูลอยู่แล้ว</p>\n<p>ไดรฟ์ Mach.2 ยังไม่เปิดขายให้ลูกค้าคอนซูเมอร์ทั่วไป ตอนนี้ความจุยังจำกัดที่ 14TB แต่ Seagate ก็ตั้งเป้าจะดันให้ไปถึง 30TB ในช่วงประมาณปี 2023</p>\n<p><img src=\"https://www.blognone.com/sites/default/files/externals/e596ece00b36d3082438373a7a5d6b85.png\" /></p>\n<p>ที่มา - <a href=\"https://www.seagate.com/files/www-content/solutions/mach-2-multi-actuator-hard-drive/files/tp714-dot-2-2006us-mach-2-technology-paper.pdf\">Seagate</a>, <a href=\"https://www.extremetech.com/computing/323072-seagate-specs-the-mach-2-the-worlds-fastest-hard-drive\">ExtremeTech</a>, <a href=\"https://www.tomshardware.com/news/seagate-lists-dual-actuator-hdd-exos-2x14\">Tom's Hardware</a></p>\n</div></div></div><div><div>Topics: </div><div><div><a href=\"/topics/seagate\">Seagate</a></div><div><a href=\"/topics/harddisk\">Harddisk</a></div><div><a href=\"/topics/storage\">Storage</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"78b105983356c1a41aaeee6a9aa9bd8960537167d8bd930c9bd51e0a20fb9f91","category":"Thai"}