{"title":"เปิดรายละเอียดบริการแชตสำหรับผู้ค้ายาโดย FBI ผู้สร้างได้ค่าจ้าง 4 ล้านบาท เสร็จงานเตรียมติดคุกต่อ","link":"https://www.blognone.com/node/123085","date":1623208121000,"content":"<div><div><div><p>เมื่อวานนี้ตำรวจออสเตรเลียแถลงถึงความสำเร็จของ<a href=\"https://www.blognone.com/node/123070\">ปฎิบัติการ Ironside ที่อาศัยข้อมูลจากโทรศัพท์แชตเข้ารหัส</a> วันนี้เอกสารเกี่ยวกับคดีก็เปิดเผยออกมาเล่าถึงเรื่องราวของการสร้างบริการแชตครั้งนี้</p>\n<p>ปฎิบัติการสร้างบริการแชตครั้งนี้ฝั่ง FBI เรียกว่าปฎิบัติการ Trojan Shield เริ่มจากการจับกุมซีอีโอบริษัท Phantom Secure ผู้ให้บริการแชตเข้ารหัสผ่านโทรศัพท์ ที่ขายโทรศัพท์พร้อมค่าบริการ 6 เดือนในราคา 1,500-2,000 ดอลลาร์ต่อเครื่อง หรือเครื่องละ 45,000-60,000 บาท หลังการจับกุม FBI ตกลงกับนักพัฒนารายหนึ่งของ Phantom Secure (เอกสารปิดบังชื่อ เรียกชื่อสมมติว่า Confidential Human Source - CHS แทน) ให้สร้างโทรศัพท์เข้ารหัสรุ่นใหม่ในชื่อ Anom และกระจายตามช่องทางขายเดิมของ Phantom Secure</p>\n<p>Anom ถูกดัดแปลงให้เข้ารหัสด้วยกุญแจพิเศษที่ FBI ถอดรหัสได้ และเมื่อมีการส่งข้อความ ตัวข้อความจะถูกส่งเข้าไปยังเซิร์ฟเวอร์ของ FBI เสมอ บริการเริ่มตั้งแต่เดือนตุลาคมปี 2018 แต่ FBI ยังไม่ได้เข้าไปดูข้อความทันทีเนื่องจากยังไม่ได้รับหมายศาล ต่อมาทางตำรวจออสเตรเลียจึงขอหมายศาลเพื่อเข้าดูข้อความและเริ่มร่วมมือกันสอบสวนกลุ่มค้ายาเสพติด จนสุดท้าย FBI สามารถเข้าตรวจสอบข้อความได้เองในปี 2019</p>\n<p>ทาง FBI พบว่ากลุ่มค้ายาเสพติดเองก็ไม่ได้ไว้ใจโทรศัพท์เข้ารหัสเต็มที่ โดยมีการแยกแต่ละส่วนออกจากกันแล้วสื่อสารด้วยโทรศัพท์เข้ารหัสคนละยี่ห้อเพื่อความปลอดภัย</p>\n<p>หลังการทลายกลุ่มค้ายา CHS ได้รับค้าจ้างไปทั้งหมด 120,000 ดอลลาร์หรือเกือบ 4 ล้านบาท ไม่รวมค่าใช้จ่ายอื่นๆ อีก 59,508 ดอลลาร์ ตัว CHS เองมีคดีโทษจำคุก 6 ปีฐานนำยาเสพติดเข้าสหรัฐฯ และจะได้ลดโทษจากความร่วมมือครั้งนี้ต่อไป</p>\n<p>ที่มา - <a href=\"https://www.documentcloud.org/documents/20801771-anom-application-for-a-warrant-by-telephone-or-other-reliable-electronic-means\">Document Cloud</a></p>\n<p><img src=\"https://www.blognone.com/sites/default/files/externals/cc3226c8018f999bd2215a4ff310408e.jpg\" /></p>\n<p>แผนที่แสดงความนิยมของโทรศัพท์แชตเข้ารหัส Anom</p>\n</div></div></div><div><div>Topics: </div><div><div><a href=\"/topics/fbi\">FBI</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bf7b8b6855cbcd5447c18bd157574b2ccbe1101300e5ff39dec08ed31633dd59","category":"Thai"}