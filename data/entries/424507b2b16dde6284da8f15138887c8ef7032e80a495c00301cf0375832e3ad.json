{"title":"EU เริ่มสอบสวนกูเกิลผูกขาดตลาดโฆษณาออนไลน์ มีพฤติกรรมกีดกันการแข่งขัน","link":"https://www.blognone.com/node/123335","date":1624377418000,"content":"<div><div><div><p>คณะกรรมการยุโรป (European Commission) หน่วยงานบริหารของสหภาพยุโรป ประกาศเข้าสอบสวนพฤติกรรมของกูเกิล ว่ากีดกันบริษัทอื่นในการเข้าถึงข้อมูลผู้ใช้ในการโฆษณาออนไลน์</p>\n<p>EC ระบุว่ากูเกิลทำทุกอย่างในธุรกิจโฆษณาออนไลน์ ตั้งแต่การเก็บข้อมูลของผู้ใช้เพื่อโฆษณาแบบเจาะจง (targeted advertising) ไปจนถึงการขายพื้นที่โฆษณา</p>\n<p>ข้อสงสัยของ EC คือธุรกิจโฆษณาแบบแสดงแบนเนอร์ (display ad คือไม่ใช่ search ad) ของกูเกิลเลือกปฏิบัติ หากเป็นโฆษณาของกูเกิลเองจะเข้าถึงข้อมูลผู้ใช้ได้อย่างเต็มที่ แต่ถ้าเป็นโฆษณาของบริษัทอื่น (third party) จะเข้าไม่ถึงข้อมูลในระดับเดียวกัน</p>\n<p>EC ยังมองว่านโยบายใหม่ๆ ของกูเกิล เช่น <a href=\"https://www.blognone.com/node/114182\">Privacy Sandbox ที่มาแทนคุกกี้บนเว็บ</a> หรือการหยุดแจก Advertising ID บนอุปกรณ์ Android จะยิ่งทำให้ช่องว่างของโฆษณากูเกิลเอง และโฆษณาจากบริษัทอื่นยิ่งถ่างขึ้นไปอีก</p>\n<p><img src=\"https://www.blognone.com/sites/default/files/externals/a6ea4710a0a8ae63fa94608081a18ba3.jpg\" /></p>\n<p>นอกจากนี้ EC ยังมีประเด็นว่ากูเกิลบังคับซื้อโฆษณาบน YouTube ด้วยซอฟต์แวร์ของตัวเองคือ Google Display &amp; Video 360 (DV360) และ Google Ad Manager หากผู้ลงโฆษณาใช้ซอฟต์แวร์ของบริษัทอื่น อาจเจอข้อจำกัดบางอย่างเมื่อเทียบกับซอฟต์แวร์ของกูเกิล</p>\n<p>ช่วงไม่กี่เดือนที่ผ่านมา EC เริ่มการสอบสวนพฤติกรรมของบริษัทเทคโนโลยียักษ์ใหญ่หลายราย เช่น <a href=\"https://www.blognone.com/node/122466\">แอปเปิล</a> และ <a href=\"https://www.blognone.com/node/123036\">เฟซบุ๊ก</a></p>\n<p>ที่มา - <a href=\"https://ec.europa.eu/commission/presscorner/detail/en/ip_21_3143\">European Commission</a></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/advertising\">Advertising</a></div><div><a href=\"/topics/google\">Google</a></div><div><a href=\"/topics/antitrust\">Antitrust</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"424507b2b16dde6284da8f15138887c8ef7032e80a495c00301cf0375832e3ad","category":"Thai"}