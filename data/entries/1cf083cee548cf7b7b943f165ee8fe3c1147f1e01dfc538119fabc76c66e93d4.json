{"title":"Android ประกาศเริ่มใช้ภาษา Rust เขียนตัว OS เพื่อลดบั๊กด้านหน่วยความจำ","link":"https://www.blognone.com/node/122065","date":1617762280000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>แม้ <a href=\"https://www.blognone.com/node/121993\">Linus Torvalds ยังแบ่งรับแบ่งสู้เรื่องการใช้ภาษา Rust ในเคอร์เนล</a> แต่ล่าสุดฝั่งกูเกิลออกมาประกาศรองรับ Rust ในตัวระบบปฏิบัติการ Android อย่างเป็นทางการแล้ว</p>\n<p>เหตุผลของกูเกิลคือต้องการลดจำนวนบั๊กด้านหน่วยความจำ (memory safety) ที่เกิดจากภาษา C/C++ ซึ่งบั๊กเหล่านี้ตรวจสอบได้ยาก และมีผลกระทบสูงในแง่ความปลอดภัย (คิดเป็น 70% ของช่องโหว่ความปลอดภัย Android ระดับรุนแรง)</p>\n<p><img src=\"https://www.blognone.com/sites/default/files/externals/764b7f9da17c5c0234719cfa8439a354.jpg\" /></p>\n<p>จากสถิติของกูเกิลเองพบว่า บั๊กความปลอดภัยเหล่านี้เกิดจากโค้ดที่เขียนเข้าไปใหม่ๆ ไม่เกิน 1 ปีล่าสุด และมีจำนวนมากขึ้นเรื่อยๆ ตามจำนวนโค้ดที่เพิ่มขึ้น ทำให้แรงแก้ไขบั๊กตามไม่ทันการเติบโตของบั๊ก แนวทางของกูเกิลจึงต้องการป้องกันการสร้างบั๊กใหม่ที่ระดับตัวภาษาเลย แล้วใช้แรงวิศวกรในการแก้บั๊กเก่าไปเรื่อยๆ ถ้าเป็นไปตามแผน จำนวนบั๊กรวมจะค่อยๆ ลดลงตามกาลเวลาเอง</p>\n<p><img alt=\"No Description\" src=\"https://www.blognone.com/sites/default/files/externals/974fbde9fcec5c90caf5722ec2cdb534.png\" ></p>\n<p>การใช้ Rust ที่เป็น memory safety ที่ตัวภาษา จะช่วยลดจำนวนบั๊กหน่วยความจำลง และช่วยลดความจำเป็นในการเขียนโปรแกรมแบบ sandbox (ที่มีปัญหาประสิทธิภาพจาก overhead) ลงได้ด้วย</p>\n<p>อย่างไรก็ตาม การเพิ่มภาษาใหม่เข้าไปในระบบปฏิบัติการไม่ใช่เรื่องง่าย มีส่วนอื่นๆ ที่ต้องคำนึงถึงอีกมาก กูเกิลเล่าว่าใช้เวลาเตรียมตัวเรื่องนี้มานาน 18 เดือน มีโครงการบางอย่างที่ทดลองทำไปบ้างแล้ว และจะทยอยเปิดเผยในอีกไม่กี่เดือนข้างหน้า ส่วนการขยาย Rust ให้มีบทบาทในตัวระบบปฏิบัติการมากขึ้นต้องใช้เวลาอีกนานหลายปี</p>\n<p>ก่อนหน้านี้ <a href=\"https://www.blognone.com/node/121272\">กูเกิลได้สนับสนุนการใช้ Rust ในการเขียนโปรแกรมโอเพนซอร์สตัวอื่นๆ เช่น ม็อดของ Apache ด้วยเหตุผลเดียวกัน</a></p>\n<p>ที่มา - <a href=\"https://security.googleblog.com/2021/04/rust-in-android-platform.html\">Google</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/rust\">Rust</a></div><div class=\"field-item odd\"><a href=\"/topics/android\">Android</a></div><div class=\"field-item even\"><a href=\"/topics/operating-system\">Operating System</a></div><div class=\"field-item odd\"><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1cf083cee548cf7b7b943f165ee8fe3c1147f1e01dfc538119fabc76c66e93d4","category":"Thai"}