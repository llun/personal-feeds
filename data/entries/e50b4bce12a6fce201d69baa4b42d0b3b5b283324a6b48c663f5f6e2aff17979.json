{"title":"ไมโครซอฟท์เปิดตัว OpenJDK ของตัวเอง ซัพพอร์ตระยะยาว ใช้ฟรีทุกกรณี","link":"https://www.blognone.com/node/122069","date":1617776432000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>ไมโครซอฟท์เปิดตัว Java ของตัวเองในชื่อ <strong>Microsoft Build of OpenJDK</strong> เป็นการนำซอร์สโค้ดของ OpenJDK รุ่นซัพพอร์ตระยะยาว (LTS) มาคอมไพล์แจกต่อสาธารณะ มีให้ดาวน์โหลดทั้งบน macOS, Linux, Windows</p>\n<p>ประเด็นเรื่องไบนารีของ Java เป็นปัญหาเรื้อรังมานาน Oracle ในฐานะเจ้าของแพลตฟอร์ม Java มีซอฟต์แวร์ให้เลือก 2 ตัวคือ</p>\n<ul>\n<li><strong>Java SE</strong> มีรุ่นซัพพอร์ตระยะยาว (LTS) <a href=\"https://www.blognone.com/node/101817\">แต่ห้ามใช้ในเชิงพาณิชย์หากไม่ซื้อซัพพอร์ต</a></li>\n<li><strong>OpenJDK</strong> ใช้งานได้อย่างเสรี แต่ออกรุ่นใหม่ทุก 6 เดือน และ Oracle ไม่ตามอัพเดต LTS ให้ คนที่อยากใช้ต้องตามอัพเดตเวอร์ชันกันเองบ่อยๆ</li>\n</ul>\n<p>แนวทางของ Oracle ทำให้คนที่อยากใช้ Java เวอร์ชัน LTS แต่ไม่อยากจ่ายเงิน จำเป็นต้องหาทางเลือกอื่น ซึ่งมีหลายบริษัทที่ออกไบนารี OpenJDK แบบนี้มาให้ใช้กัน เช่น <a href=\"https://www.blognone.com/node/109231\">Red Hat</a>, <a href=\"https://www.blognone.com/node/107876\">Amazon Corretto</a> ไปจนถึงรายเล็กอย่าง <a href=\"https://www.blognone.com/node/119679\">Azul</a> หรือ<a href=\"https://adoptopenjdk.net/\">โครงการโอเพนซอร์ส AdoptOpenJDK ภายใต้ Eclipse Foundation</a></p>\n<p><img alt=\"No Description\" src=\"https://www.blognone.com/sites/default/files/externals/cb3d2fb4aaf8f69bd8d4fe3959fc9d0f.png\" ></p>\n<p>ไมโครซอฟท์เป็นบริษัทใหญ่รายล่าสุดที่ลงสนามนี้ เราเห็นทิศทางนี้ตั้งแต่<a href=\"https://www.blognone.com/node/111452\">ปี 2019 ที่ไมโครซอฟท์ซื้อบริษัท jClarify</a> และ<a href=\"https://www.blognone.com/node/117445\">ไปช่วย OpenJDK พอร์ตโค้ดไปรันบน Windows on ARM</a> คราวนี้ไมโครซอฟท์เปิดตัว OpenJDK เวอร์ชันของตัวเองเต็มรูปแบบ</p>\n<p>โครงการของไมโครซอฟท์ใช้ชื่อว่า <a href=\"https://www.microsoft.com/openjdk\">Microsoft Build of OpenJDK</a> สามารถทำงานเข้ากันได้กับ Oracle Java 100% (รันผ่านชุดทดสอบ Java Technical Compatibility Kit - TCK แล้ว) นำไปสลับใช้งานได้ทันที</p>\n<p>ไมโครซอฟท์จะใช้แนวทางออกเฉพาะเวอร์ชัน LTS โดยเริ่มจาก Java 11 ที่เป็น LTS เวอร์ชันล่าสุดในตอนนี้ก่อน (LTS ตัวหน้าคือ Java 17) โดยไมโครซอฟท์จะซัพพอร์ตให้ไปจนถึงอย่างน้อยปี 2024 แต่ไมโครซอฟท์ก็ออกไบนารีของ Java 16 รุ่นทดสอบ Early Access สำหรับแพลตฟอร์มใหม่ๆ อย่าง Windows on ARM มาด้วยเช่นกัน</p>\n<p>เหตุผลที่ไมโครซอฟท์ทำ Java ใช้เองเป็นเพราะ ไมโครซอฟท์มีระบบงานภายในที่เป็น Java อยู่แล้ว เช่น ระบบหลังบ้านของ LinkedIn, Yammer, Minecraft (จำนวนมากถึง 500,000 VM!) และเมื่อบวกกับฐานลูกค้า Azure ที่มีจำนวนมาก ก็คุ้มค่าในการลงทุนทำ OpenJDK ของตัวเอง ตอนนี้ไมโครซอฟท์ย้ายงานมารันบน Java ของตัวเองแล้วมากกว่า 140,00 VM</p>\n<p>ผู้สนใจสามารถดาวน์โหลดได้จาก <a href=\"https://www.microsoft.com/openjdk\">Microsoft OpenJDK</a></p>\n<p>ที่มา - <a href=\"https://devblogs.microsoft.com/java/announcing-preview-of-microsoft-build-of-openjdk/\">Microsoft</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/java\">Java</a></div><div class=\"field-item odd\"><a href=\"/topics/microsoft\">Microsoft</a></div><div class=\"field-item even\"><a href=\"/topics/openjdk\">OpenJDK</a></div><div class=\"field-item odd\"><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e50b4bce12a6fce201d69baa4b42d0b3b5b283324a6b48c663f5f6e2aff17979","category":"Thai"}