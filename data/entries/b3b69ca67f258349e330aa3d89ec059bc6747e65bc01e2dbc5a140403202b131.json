{"title":"OnePlus 9 บีบซีพียูเมื่อใช้งานบางแอป บริษัทระบุเพื่อช่วยประหยัดแบต","link":"https://www.blognone.com/node/123619","date":1625725076000,"content":"<div><div><div><p>เว็บไซต์ <a href=\"https://www.anandtech.com/show/16794/oneplus-9-performance-examination\">Anandtech</a> พบพฤติกรรมแปลกประหลาดของ OnePlus 9 Pro เมื่อรันเบนช์มาร์คบนบราวเซอร์เช่น Speedometer 2.0 และ JetStream 2 บนบราวเซอร์ที่ต่างกัน OnePlus 9 Pro กลับทำคะแนนได้สูงกว่าเมื่อใช้บราวเซอร์ Vivaldi แต่เมื่อทดสอบบน Chrome กลับได้คะแนนต่ำกว่าที่ควรมาก ก่อนจะพบว่า OnePlus 9 Pro ปิดการใช้งานแกนพลังงานสูง Cortex-X1 และจำกัดการใช้งาน Cortex-A78 เมื่อรันเบนช์มาร์คบน Chrome</p>\n<p>AnandTech ค้นต่อ พบว่าโปรแกรม OnePlus Performance Service ตัวจัดการประสิทธิภาพของเครื่อง ที่พบได้ปกติในมือถือแอนดรอยด์ จะเลือกลดประสิทธิภาพเครื่องเมื่อเปิดใช้แอปบางแอป เช่น Chrome, Twitter, Zoom, WhatsApp, Facebook, Instagram, Snapchat, YouTube, Discord, Microsoft Office, Firefox, Samsung Internet หรือแม้แต่แอปต่างๆ ของ OnePlus เอง แต่ไม่มีผลเมื่อทดสอบเกม Genshin Impact คาดว่าน่าจะเป็นการปรับลดประสิทธิภาพแอปที่ไม่ได้ใช้กราฟฟิกหรือซีพียูเต็มที่มากนัก</p>\n<p>แม้การปรับลดประสิทธิภาพเครื่องนี้อาจไม่กระทบการใช้งานทั่วไปจนถึงขนาดรู้สึกได้ นอกจากจะวางเทียบกับมือถือรุ่นอื่นที่ใช้ชิป Snapdragon 888 เหมือนกัน แต่การใช้รายชื่อแอปเพื่อจำกัดประสิทธิภาพเครื่อง แทนที่จะเป็นพฤติกรรมของแอป ก็ทำให้ <a href=\"https://twitter.com/geekbench/status/1412433598200823810\">Geekbench</a> ถอด OnePlus 9 และ OnePlus 9 Pro ออกจากลิสต์เบนช์มาร์ค เพราะถือว่าเป็นการบิดเบือนประสิทธิเบนช์มาร์ค ที่ไม่สะท้อนการใช้งานจริง</p>\n<p><img src=\"https://www.blognone.com/sites/default/files/externals/ac7e48ecb97f3420e538e3a8cff3135a.jpg\" /></p>\n<p><a href=\"https://www.xda-developers.com/oneplus-9-pro-performance-throttling-popular-apps/\">XDA Developers</a> ติดต่อไปยัง OnePlus ได้คำชี้แจงว่าการจำกัดประสิทธิภาพนี้ เป็นไปเพื่อการประหยัดพลังงานและลดความร้อน โดยปรับประสิทธิภาพของชิปประมวลผลให้เข้ากับความต้องการของแอปต่างๆ เช่น Chrome และมาจากคำแนะนำของผู้ใช้หลังเครื่องเปิดตัวในเดือนมีนาคม แต่ผลทดสอบ JetStream 2 ของ <a href=\"https://www.phonearena.com/reviews/oneplus-9-pro-review_id4998\">PhoneArena</a> เมื่อ 24 มีนาคม OnePlus 9 Pro ก็ได้คะแนนต่ำกว่ามือถือชิป Snapdragon 888 รุ่นอื่นมากเช่นกัน แปลว่าการจำกัดประสิทธิภาพนี้ อาจมีมาตั้งแต่เดือนแรกที่เครื่องออกแล้ว</p>\n<p>ยังไม่แน่ชัดว่า OnePlus จะเปลี่ยนวิธีปรับประสิทธิภาพหรือเพิ่มตัวเลือกให้ผู้ใช้สามารถเปิด-ปิด การประหยัดพลังงานนี้ได้หรือไม่ คงต้องติดตามกันต่อไป</p>\n<p>ที่มา - <a href=\"https://www.anandtech.com/show/16794/oneplus-9-performance-examination\">Anandtech</a>, <a href=\"https://www.xda-developers.com/oneplus-9-pro-performance-throttling-popular-apps/\">XDA Developers</a></p>\n</div></div></div><div><div>Topics: </div><div><div><a href=\"/topics/oneplus\">OnePlus</a></div><div><a href=\"/topics/oneplus-9\">OnePlus 9</a></div><div><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3b69ca67f258349e330aa3d89ec059bc6747e65bc01e2dbc5a140403202b131","category":"Thai"}