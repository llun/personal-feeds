{"title":"Epic เผย PlayStation เรียกเก็บเงินเพิ่ม ถ้าอยากให้เกมเล่น cross-play ข้ามแพลตฟอร์ม","link":"https://www.blognone.com/node/122495","date":1620117923000,"content":"<div><div><div><p>การไต่สวนคดีความระหว่าง Epic Games กับ Apple ทำให้รายละเอียดต่างๆ จากบริษัทยักษ์ใหญ่ทั้งที่เกี่ยวข้องและไม่เกี่ยวข้อง หลุดมาให้สาธารณะชนได้รับรู้มากมาย หลังก่อนหน้านี้ข้อมูลในศาลยืนยันว่า <a href=\"https://www.blognone.com/node/122115\">Apple จงใจไม่ทำ iMessage บน Android เพราะกลัวส่วนผู้ใช้หนีจาก iOS ง่ายขึ้น</a></p>\n<p>ล่าสุดมีข้อมูลเพิ่มเติมอีกว่า แพลตฟอร์ม PlayStation ของ Sony เป็นเจ้าเดียวที่เรียกเก็บเงินเพิ่ม หากนักพัฒนาเปิดให้เกมสามารถเล่นข้ามแพลตฟอร์มได้ด้วยฟีเจอร์ cross-play แล้วส่งผลให้สัดส่วนรายได้บน PlayStation Network ลดลง</p>\n<p>เอกสารที่เปิดเผยในชั้นศาล เป็นอีเมลจาก Joe Kreiner หัวหน้าฝ่ายพัฒนาธุรกิจของ Epic Games ในช่วงปี 2018 ที่พยายามยื่นข้อเสนอกับ Sony แบบสุดตัวเพื่อให้เกม Fortnite เล่นข้ามแพลตฟอร์มได้ ทั้งยอมมอบข้อมูลการตลาดให้ ยอมยกเครดิตให้ Sony ทั้งหมดหากมีการแถลง cross-play ไปจนถึงยอมยืดอายุการใช้งานไลเซนส์ Unreal Engine 4 ให้ แต่ Sony ก็ยังไม่ยอม และตอบกลับว่า “...ยังไม่เห็นว่าการเล่นแบบ cross-console (cross-play) จะมีประโยชน์ต่อธุรกิจ PlayStation ได้ยังไง”</p>\n<p><img src=\"https://www.blognone.com/sites/default/files/externals/785498b10c445abd5fa4650641b29831.jpg\" /><em>เอกสารอีเมลของ Joe Kreiner</em></p>\n<p>Sony เปลี่ยนใจภายหลัง ในช่วงปี 2019 โดยคิดนโยบายเก็บเงินเพิ่มจากการอนุญาตให้เกมเล่น cross-play ได้ ในเอกสารของ Sony มีรายละเอียดว่า หากเปอร์เซ็นต์รายได้บน PSN หารด้วยเปอร์เซ็นต์ของผู้เล่นบน PS4 น้อยกว่า 0.85 นักพัฒนาจะต้องจ่ายเงินเพิ่มให้กับ Sony เป็นจำนวนเงินเท่ากับ 15% ของรายได้จากทุกแพลตฟอร์มคูณด้วยเปอร์เซ็นต์สัดส่วนผู้เล่นบน PS4 และลบด้วยรายได้บน PSN ในเดือนนั้น (ดูรายละเอียดตัวอย่างในรูปด้านล่าง)</p>\n<p><img src=\"https://www.blognone.com/sites/default/files/externals/031b7338be76697bfcf3a3e68707c6f6.jpg\" /><em>ตัวอย่างโมเดลเก็บเงินของ Sony</em></p>\n<p>Tim Sweeney ซีอีโอของ Epic Games ยืนยันว่า PlayStation เป็นแพลตฟอร์มเดียวที่ทำแบบนี้ และอธิบายเพิ่มเติมว่าถ้ามีคนเล่นบน PS4 แต่จ่ายเงินบน iPhone เยอะ ทำให้ Epic ต้องเสียค่าปรับนี้ และ Epic ก็ต้องตกลงจ่ายค่าเงินส่วนนี้ก่อน Sony ถึงจะยอมเปิดให้เล่น cross-play แต่ก็ยังไม่จบ เพราะมีข้อบังคับห้ามนำเงินในเกมข้ามแพลตฟอร์ม และต้องมีตัวเลือกให้ผู้เล่นปิด cross-play ได้เสมออีก</p>\n<p>ช่วงหลังมานี้ PlayStation มีพฤติกรรมไม่เป็นมิตรกับผู้บริโภคหลายอย่าง ทั้ง<a href=\"https://www.blognone.com/node/121935\">เตรียมปิดร้านขายเกมรุ่นเก่า</a> และทำให้เกมของผู้เล่นหายไปทั้งหมด แต่<a href=\"https://www.blognone.com/node/122252\">โดนก่นด่าจากชาวเน็ตจนยอมเปลี่ยนใจ</a> และยังจะมีข้อมูลนี้หลุดออกมา ทำให้เห็นว่า PlayStation เห็นความสำคัญของเงินมากกว่าประสบการณ์ของผู้บริโภคอีก คงต้องติดตามว่า Sony จะเร่งแก้ภาพลักษณ์ให้กับ PlayStation ได้หรือไม่ และจะทำอย่างไรต่อไป</p>\n<p>ที่มา - <a href=\"https://www.theverge.com/2021/5/3/22417560/sony-ps4-cross-play-confidential-documents-epic-games-agreements\">The Verge</a></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div><div><a href=\"/topics/playstation\">PlayStation</a></div><div><a href=\"/topics/playstation-network\">PlayStation Network</a></div><div><a href=\"/topics/sony\">Sony</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d847ce351536b6c161c83b85c9a5ac041fdef8e2503aacd9e921ba098c312d89","category":"Thai"}