{"title":"เสียดายคนจีนไม่ได้ใช้ Private Relay ฟีเจอร์ปกปิดตัวตนของ Apple จะไม่เปิดใช้งานในจีน","link":"https://www.blognone.com/node/123071","date":1623132148000,"content":"<div><div><div><p>หนึ่งในฟีเจอร์เพื่อความเป็นส่วนตัวที่ Apple ประกาศในงาน WWDC เมื่อคืนนี้คือ Private Relay หรือบริการแบบ VPN ที่ออกแบบมาเพื่อปกปิดข้อมูลการท่องเว็บของเรา ไม่ให้ ISP และผู้ลงโฆษณาเข้าถึงข้อมูลเพื่อทำการตลาดเจาะกลุ่มได้ เป็นบริการเสริมให้ผู้ใช้งาน iCloud+ ดูเป็นฟังก์ชั่นปกป้องความเป็นส่วนตัว แต่น่าเสียดายที่คนจีนจะไม่ได้ใช้งานฟีเจอร์นี้ เนื่องจากกฎระเบียบของรัฐบาล</p>\n<p>จีนถือเป็นกลุ่มลูกค้ารายใหญ่ของ Apple มีส่วนแบ่งรายได้ของบริษัทถึง 15% แต่ในขณะเดียวกันจีนเป็นประเทศที่มีกฎระเบียบรัดกุมเรื่องเนื้อหาออนไลน์ และสอดส่องประชาชนตลอดเวลา Apple เองก็ยอมผ่อนปรนลดความสามารถคุ้มครองข้อมูลส่วนตัวในลูกค้าจีนตามที่ <a href=\"https://www.blognone.com/node/122728\">The New York Times รายงานไปก่อนหน้านี้</a> นอกจากนี้ จีนยังบังคับใช้<a href=\"https://www.blognone.com/node/89484\">นโยบายการให้บริการเชื่อมต่ออินเทอร์เน็ตผ่านช่องทางพิเศษและบริการ VPN นั้นจะต้องได้รับการยินยอมจากรัฐบาลก่อน</a></p>\n<p><img src=\"https://www.blognone.com/sites/default/files/externals/72e8bf404ab8c8740eacb8763538ef0b.jpg\" /></p>\n<p>ในส่วนของ iCloud ประเทศจีน ตั้งแต่ปี 2018 เป็นต้นมา Apple ได้ย้ายกุญแจดิจิทัลที่ใช้ล็อคข้อมูล iCloud ของผู้ใช้ชาวจีนออก ทำให้รัฐบาลยังคงเข้าถึงข้อมูลได้ผ่านอำนาจศาล ส่งผลให้ฟีเจอร์ความเป็นส่วนตัวบน iCloud ในจีนใช้งานได้ไม่เทียบเท่ากับประเทศอื่น และส่งผลต่อหลักการทำงานของ Private Relay ด้วย</p>\n<p>หลักการทำงานของ Private Relay คือ การใช้เซิร์ฟเวอร์สองชั้นมาบัง เพื่อเปลี่ยน IP address ของผู้ใช้งานไปเรื่อยๆ ทำให้ระบุตัวตนได้ยาก โดนโฆษณาเจาะกลุ่มยากขึ้นเช่นกัน โดย Apple ยังไม่ได้บอกว่าผู้ให้บริการเซิร์ฟเวอร์ที่เป็น 3rd party นั้นเป็นใคร</p>\n<p>นอกจากจีนแล้ว Private Relay จะไม่เปิดใช้งานในบลารุส, โคลอมเบีย, อียิปต์, คาซัคสถาน, ซาอุดีอาระเบีย, แอฟริกาใต้, เติร์กเมนิสถาน, ยูกันดา และฟิลิปปินส์ด้วย</p>\n<p>ที่มา - <a href=\"https://www.reuters.com/world/china/apples-new-private-relay-feature-will-not-be-available-china-2021-06-07/\">Reuters</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/china\">China</a></div><div><a href=\"/topics/privacy\">Privacy</a></div><div><a href=\"/topics/icloud\">iCloud</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c0ab175a03a4097d761d646ae0d3c7b4bbfe98f8ff6c15405ce467163df7973","category":"Thai"}