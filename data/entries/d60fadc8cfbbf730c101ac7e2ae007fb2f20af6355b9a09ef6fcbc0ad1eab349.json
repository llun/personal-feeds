{"title":"Panasonic พร้อมผลิตแบตเตอรี่ 4680 แบบใหม่ให้ Tesla หากทดสอบในสายการผลิตสำเร็จ","link":"https://www.blognone.com/node/123378","date":1624536269000,"content":"<div><div><div><p>เมื่อปี 2020 Tesla ได้เปิดตัว<a href=\"https://www.blognone.com/node/118589\">เซลล์แบตเตอรี่แบบใหม่รหัส 4680</a> (เส้นผ่านศูนย์กลาง 46 มิลลิเมตร สูง 80 มิลลิเมตร) ที่ทำให้รถ Tesla แล่นได้ระยะทางไกลขึ้นและชาร์จเร็วขึ้น ซึ่งตอนนั้น Elon Musk ก็บอกไว้แต่แรกเลยว่าแบตเตอรี่แบบใหม่นี้จะประสบปัญหาซัพพลายไม่พอไปถึงปี 2022 เป็นอย่างน้อย แม้ Tesla จะเร่งผลิตเองรวมถึงซื้อจากพาร์ทเนอร์ด้วยก็ตาม</p>\n<p><img src=\"https://www.blognone.com/sites/default/files/externals/eee8659e20b5accc3824f0c50879e6f8.jpg\" /></p>\n<p>ล่าสุด Panasonic ซึ่งเป็นพาร์ทเนอร์แบตเตอรี่รายแรกของ Tesla มีท่าทีต่อเรื่องนี้แล้ว โดย Yuki Kusumi ซีอีโอคนใหม่ของ Panasonic (เพิ่งดำรงตำแหน่งอย่างเป็นทางการวันนี้) ได้ระบุว่าขณะนี้ Panasonic กำลังตั้งสายการผลิตต้นแบบเพื่อทดลองผลิตเซลล์แบตเตอรี่ 4680 และพร้อมจะลงทุนก้อนโตหากประเมินแล้วว่าสามารถผลิตแบตเตอรี่ได้จำนวนมากและคุ้มค่ากว่าคู่แข่ง และจะส่งแบตเตอรี่ให้ทั้ง Tesla และพาร์ทเนอร์รายอื่น</p>\n<p>เซลล์แบตเตอรี่ 4680 นั้นมีการปรับปรุงโครงสร้างภายในใหม่เป็นแบบ tabless รวมถึงปรับส่วนผสมทางเคมีด้วย โดยในช่วงแรกมีปัญหาการผลิตทำให้ผลิตได้น้อย แต่ขณะนี้ Tesla ระบุว่าแก้ปัญหาดังกล่าวได้แล้ว อย่างไรก็ตาม Panasonic อาจพบปัญหาแบบเดียวกันจึงต้องติดตามต่อไปว่า Panasonic จะสามารถซัพพลายเซลล์แบตเตอรี่แบบใหม่นี้ได้จริงหรือไม่</p>\n<p><img src=\"https://www.blognone.com/sites/default/files/externals/d91e26cdf9796ecb207147701d7e03fe.jpg\" /><em>โครงสร้างเซลล์แบตเตอรี่แบบใหม่</em></p>\n<p>ความสัมพันธ์ระหว่าง Tesla และ Panasonic นั้นขึ้นๆ ลงๆ แม้จะเป็นพาร์ทเนอร์ที่เก่าแก่ที่สุดก็ตาม โดยความสัมพันธ์ช่วงแรกนั้นดีเพราะ Panasonic เป็นพาร์ทเนอร์เพียงรายเดียว ทั้งสองใกล้ชิดกันขนาดที่ Panasonic ไปตั้งสายการผลิตแบตเตอรี่ในโรงงาน Gigafactory 1 เลยทีเดียว</p>\n<p>ต่อมาเมื่อ Tesla เปิดตัว Model 3 ที่มียอดจองสูงมากทำให้ Panasonic <a href=\"https://www.blognone.com/node/103458\">ผลิตแบตเตอรี่ให้ไม่ทัน</a>และ Tesla เริ่มไม่พอใจจึงสั่งซื้อแบตเตอรี่จากพาร์ทเนอร์รายอื่นอย่าง LG และ CATL รวมถึงเปิดสายการผลิตแบตเตอรี่ของตัวเองใน Gigafactory โรงอื่นด้วย แถมยังมี<a href=\"https://www.blognone.com/node/109156\">ข่าวลือ</a>ว่า Tesla กับ Panasonic ตัดสินใจชะลอแผนลงทุนร่วมกันเพิ่มเติม นอกจากนี้ทั้งสองบริษัทยังเคยร่วมกันผลิตแผงโซลาร์ที่ Gigafactory 2 แต่เมื่อต้นปี 2020 ก็<a href=\"https://www.blognone.com/node/114891\">ล้มเลิกข้อตกลง</a>และ Panasonic ก็ได้ย้ายออกจากโรงงานไปแล้ว</p>\n<p>ที่มา - <a href=\"https://electrek.co/2021/06/24/tesla-4680-battery-cell-panasonic-ceo-large-investment-production/\">Electrek</a><br />\n<em>ภาพทั้งหมดโดย Tesla</em></p>\n</div></div></div><div><div>Topics: </div><div><div><a href=\"/topics/panasonic\">Panasonic</a></div><div><a href=\"/topics/tesla-motors\">Tesla Motors</a></div><div><a href=\"/topics/battery\">Battery</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d60fadc8cfbbf730c101ac7e2ae007fb2f20af6355b9a09ef6fcbc0ad1eab349","category":"Thai"}