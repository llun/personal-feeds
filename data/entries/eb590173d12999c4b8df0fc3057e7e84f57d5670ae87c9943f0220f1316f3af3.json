{"title":"วงการเกมอิตาลีบูม มีสตูดิโอกว่า 160 แห่ง เติบโต 45% นับตั้งแต่ปี 2018 เกมรถแข่งมาแรง","link":"https://www.blognone.com/node/122840","date":1621940405000,"content":"<div><div><div><p>สมาคมสื่อบันเทิงดิจิทัลอินเทอร์แอคทีฟของอิตาลี (Italian Interactive Digital Entertainment Association - IIDEA) ร่วมกับบริษัทวิจัย <a href=\"https://www.idgconsulting.com/\">IDG Consulting</a> เปิดเผยผลสำรวจวงการพัฒนาเกมอิตาลี พบว่าเติบโตถึง 45% ตั้งแต่ปี 2018-2021 มีนักพัฒนากว่า 1,600 คน จากสตูดิโอกว่า 160 แห่งภายในประเทศ รวมถึงมีนักพัฒนากว่า 73% ที่มีประสบการณ์พัฒนาเกมมากกว่า 4 ปี</p>\n<p><img src=\"https://www.blognone.com/sites/default/files/externals/219d552fc1438de1a7b8412a4536c3df.png\" /></p>\n<p>เกมที่มีการพัฒนามากที่สุดสามอันดับแรกจะเป็นเกมแอ็กชั่นผจญภัย เกมอาร์เขต และเกมปริศนา แต่เกมดังๆ เช่นเกมแนวขับรถแข่งที่คิดเป็น 11% จากจำนวนเกมที่พัฒนาในอิตาลีทั้งหมด ก็กำลังมีกระแสและการสนับสนุนที่ดีขึ้นเรื่อยๆ</p>\n<p>Luisa Bixio รองประธาน IIDEA และซีอีโอ Milestone Studios สตูดิโอสร้างเกม MotoGP 21, Hot Wheels: Unleashed และ MXGP 20 ระบุว่าทีมสร้างเกมส่วนใหญ่ในอิตาลีได้แรงบันดาลใจจากบริษัทรถยนต์ Ferrari แถม Ferrari เอง ยังเป็นสปอนเซอร์รายการอีสปอร์ตเกมแข่งรถ ที่ให้ผู้ชนะได้ขับรถแข่งในสนามจริงๆ ในรอบสุดท้ายอีกด้วย</p>\n<p><img src=\"https://www.blognone.com/sites/default/files/externals/4f19b21d85bd33d806c7926f330c5e1c.jpg\" /></p>\n<p>อิตาลีเองยังมีสตูดิโอผลิตเกมสยองขวัญ เช่น <a href=\"https://store.steampowered.com/app/1057750/The_Suicide_of_Rachel_Foster/\">The Suicide of Rachel Foster</a> ของ<br />\nONE-O-ONE GAMES, <a href=\"https://store.steampowered.com/app/968870/Close_to_the_Sun/\">Close to the Sun</a> ของ Storm in a Teacup, และ <a href=\"https://store.steampowered.com/app/633360/Remothered_Tormented_Fathers/\">Remothered: Tormented Fathers</a> ของ Stormind Games ที่แม้จะเป็นเกมนอกกระแส แต่ก็ได้คะแนนรีวิวในแง่ดีแทบทุกเกมบน Steam</p>\n<p><img src=\"https://www.blognone.com/sites/default/files/externals/b3f90b813440ccfc6e690588f58ebbd4.jpg\" /><em>Remothered: Tormented Fathers</em></p>\n<p>ปัจจุบันสตูดิโอพัฒนาเกมขนาดใหญ่ในอิตาลี ที่วัดจากรายได้สูงกว่า 50,000 ยูโร (ราว 1.92 ล้านบาท) และมีพนักงานมากกว่า 20 คน คิดเป็นราว 1 ใน 5 ของสตูดิโอทั้งหมดและกำลังเพิ่มขึ้นเรื่อยๆ เทียบกับผลสำรวจในปี 2018 ที่มีเพียงไม่ถึง 1 ใน 5 (17%) ที่มีพนักงานมากกว่า 10 คน ส่วนสตูดิโอที่เหลือมีพนักงานน้อยกว่า 10 คน</p>\n<p>สตูดิโอต่างๆ ยังมีกระแสการเติบโตอยู่เรื่อยๆ โดยบริษัทพัฒนาเกมกว่า 35% จ้างพนักงานเพิ่มในช่วงสามปีที่ผ่านมา และอีก 59% มีโครงการจ้างงานเพิ่มภายใน 2 ปีนี้</p>\n<p><img src=\"https://www.blognone.com/sites/default/files/externals/9e8319c04224038231d68148b374aa11.png\" /></p>\n<p>แหล่งรายได้หลักของวงการพัฒนาเกมอิตาลียังเป็นยุโรป คิดเป็นสัดส่วน 54% แถบอเมริกาเหนือ 25% เอเชีย 7% และในอิตาลีเอง 6% แต่หลายๆ บริษัทก็มีแผนขยายฐานรายได้ในเอเชียให้สูงขึ้นในอนาคต</p>\n<p>นอกเหนือไปจากบริษัทพัฒนาเกม อิตาลียังเป็นบ้านเกิดของ 505 Games ผู้จัดจำหน่ายเกมดังๆ อย่าง Sniper Elite III, Payday 2, Dead by Daylight, Control และเวอร์ชั่นพีซีของ Death Stranding อีกด้วย ซึ่ง 505 Games ก่อตั้งขึ้นที่เมืองมิลาน ประเทศอิตาลี</p>\n<p>เมืองมิลานนี้เองที่เป็นสถานที่ที่มีการจัดงาน Milan Games Week ทุกเดือนตุลาคม ซึ่งช่วงก่อน COVID-19 ระบาด มีผู้เข้าร่วมกว่า 150,000 คน</p>\n<p><img src=\"https://www.blognone.com/sites/default/files/externals/c86a4b9ad701487071a96dcad1c3fa34.jpg\" /></p>\n<p>นอกจากนี้ยังมีการจัดงาน Italian Video Game Awards ประกาศรางวัลของวงการเกมในเมืองปิซา (เมืองหอเอนปิซ่า) และงาน International Game Developers Association ในเมืองตูริน ที่เป็นการพบกันของนักพัฒนาและนักลงทุนในวงการเกมมากมาย</p>\n<p>ดูเหมือนว่าทั้งภาครัฐบาลและภาคเอกชนของอิตาลี กำลังร่วมมือเพื่อผลักดันให้อุตสาหกรรมเกม เป็นอีกแหล่งรายได้ของประเทศนอกเหนือไปจากการส่งออกสินค้าและการท่องเที่ยว ทำให้วงการพัฒนาเกมอิตาลีเป็นที่น่าจับตามองต่อไปในอนาคต และอาจกลายเป็นบ้านเกิดของสตูดิโอสร้างเกมดังๆ ได้อีกมากมาย</p>\n<p>ผู้ที่สนใจสามารถ<a href=\"http://en.iideassociation.com/news/news/iidea-presents-the-fifth-biennial-census-on-italy-s-video-game-sector.kl\">ดาวน์โหลดรายงานฉบับเต็มได้ที่นี่</a></p>\n<p>ที่มา - <a href=\"http://en.iideassociation.com/news/news/iidea-presents-the-fifth-biennial-census-on-italy-s-video-game-sector.kl\">IIDEA</a> via <a href=\"https://venturebeat.com/2021/05/23/italys-game-industry-grows-to-1600-people-and-160-game-studios/\">VentureBeat</a></p>\n</div></div></div><div><div>Topics: </div><div><div><a href=\"/topics/italy\">Italy</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eb590173d12999c4b8df0fc3057e7e84f57d5670ae87c9943f0220f1316f3af3","category":"Thai"}