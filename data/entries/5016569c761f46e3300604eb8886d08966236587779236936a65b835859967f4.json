{"title":"SIE รับสมัคร Head of Mobile คาดเตรียมนำแฟรนไชส์ดังจาก PlayStation ลงมือถือ","link":"https://www.blognone.com/node/122142","date":1618211783000,"content":"<div><div><div><p>Sony Interactive Entertainment บริษัทพัฒนาเกมฝั่ง PlayStation ประกาศรับสมัครงานตำแหน่ง Head of Mobile หรือหัวหน้าทีมเกมมือถือ โดยในคำอธิบายหน้าที่ มีระบุไว้ว่าผู้ดำรงตำแหน่งนี้จะได้ดูแลการขยายขอบเขตการพัฒนาเกมจากคอนโซลและพีซี มายังมือถือและบริการแบบ Live Service และโฟกัสที่การนำแฟรนไชส์โด่งดังที่สุดของ PlayStation มาอยู่บนมือถือ ภายในช่วง 3-5 ปีนี้ แปลว่าเราอาจเห็นเกมตระกูล Horizon, God of War, Uncharted หรือแม้แต่ The Last of Us บนมือถือได้มากขึ้นในอนาคต</p>\n<p>ปัจจุบัน Sony มีบริษัทลูกชื่อ PlayStation Mobile, Inc. อยู่แล้ว โดยเป็นผู้ดูแลการนำแอพ PlayStation, PS Remote Play และเคยวางจำหน่ายเกมเล็กๆ อย่าง Run Sackboy! Run! แนววิ่งเก็บเหรียญหรือ Uncharted: Fortune Hunter แนว puzzle บนมือถือมาก่อนแล้ว</p>\n<p>นอกจากนี้ PlayStation Mobile, Inc. ยังถูกระบุเป็นบริษัทตัวแทนจำหน่ายของเกมจากสตูดิโอในสังกัด PlayStation ที่ถูกพอร์ตไปลง PC เช่น Horizon Zero Dawn และ Days Gone อีกด้วย</p>\n<p>ไม่น่าแปลกใจหาก Sony จะสนใจตลาดเกมมือถือ เพราะมีความเป็นไปได้ที่หนึ่งครัวเรือนจะมีมือถือหลายเครื่อง ในขณะที่มีคอนโซลหรือเกมมิ่งพีซีแค่เครื่องเดียว ทำให้ตลาดเกมมือถือมีขนาดใหญ่กว่าคอนโซล และล่าสุดผลประกอบการของบริษัท TiMi ผู้สร้างเกม RoV และ Call of Duty: Mobile ที่เป็นเกมมือถือล้วนๆ ยัง<a href=\"https://www.blognone.com/node/122039\">ทำเงินได้ถึง 1 หมื่นล้านดอลลาร์ในปี 2020</a> แซงหน้า Activision Blizzard ไปแล้วอีกด้วย</p>\n<p>ที่มา - <a href=\"https://boards.greenhouse.io/sonyinteractiveentertainmentplaystation/jobs/3051283\">Sony Job Application</a> via <a href=\"https://www.eurogamer.net/articles/2021-04-10-sony-plots-big-playstation-push-into-mobile-gaming\">Eurogamer</a></p>\n<p><img src=\"https://www.blognone.com/sites/default/files/externals/c10f9e90a80b23776e1f3fc3955c7a67.png\" /></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5016569c761f46e3300604eb8886d08966236587779236936a65b835859967f4","category":"Thai"}