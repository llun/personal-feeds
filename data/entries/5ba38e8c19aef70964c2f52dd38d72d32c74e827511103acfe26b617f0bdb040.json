{"title":"GitHub ร่วมมือ OpenAI สร้างปัญญาประดิษฐ์ช่วยเขียนโปรแกรมจากคอมเมนต์","link":"https://www.blognone.com/node/123491","date":1624994676000,"content":"<div><div><div><p>GitHub ร่วมมือกับ OpenAI สร้างบริการ GitHub Copilot บริการช่วยเขียนโปรแกรมโดยอ่านทำความเข้าใจจากคอมเมนต์, ชื่อฟังก์ชั่น, หรือแม้แต่ตัวอย่างโค้ดก่อนหน้า</p>\n<p>ปัญญาประดิษฐ์ของ OpenAI ตัวเดิมอย่าง GPT-2 <a href=\"https://www.blognone.com/node/108335\">เคยเขียนโค้ดได้บางส่วนมาแล้วแม้ไม่ได้ฝึกมาโดยเฉพาะ</a> รอบนี้ทาง GitHub ใช้ปัญญาประดิษฐ์ OpenAI Codex ที่ระบุว่ามีความสามารถมากกว่า GPT-3 และฝึกด้วยซอร์สโค้ดโปรแกรมเป็นหลัก โดยรวมใช้ซอร์สโค้ดกว่าหมื่นล้านบรรทัด ทำให้มีความสามารถในการเขียนโปรแกรมสูงขึ้น</p>\n<p>ทาง OpenAI ไม่ได้จำกัดภาษาที่ OpenAI Codex รองรับ แต่ระบุว่าตอนนี้ทำงานได้ดีกับ Python, JavaScript, TypeScript, Ruby, และ Go  ตัวบริการจะแนะนำโค้ดมาให้หลายๆ แบบโดยตัวโปรแกรมเมอร์ต้องเลือกและปรับแก้ก่อนใช้งาน ควรระวังว่าหลายครั้งโปรแกรมก็แนะนำโค้ดผิดๆ  หรือแม้แต่โค้ดที่คอมไพล์ไม่ผ่าน</p>\n<p>ตอนนี้ GitHub Copilot ยังอยู่ระหว่างการทดสอบระดับ Technical Preview โดยต้องได้รับเชิญเข้าไปทดสอบ <a href=\"https://github.com/features/copilot/signup\">ผู้สนใจสามารถลงชื่อรอทดสอบได้</a> ส่วนการใช้งานจะสามารถใช้ผ่านส่วนขยายของ Visual Studio Code หรือจะใช้งานใน GitHub Codespaces ก็ได้</p>\n<p>ที่มา - <a href=\"https://github.blog/2021-06-29-introducing-github-copilot-ai-pair-programmer/\">GitHub</a>, <a href=\"https://copilot.github.com/\">GitHub Copilot</a></p>\n<p><img src=\"https://github.blog/wp-content/uploads/2021/06/GitHub-Copilot_blog-header.png?w=2048\" /></p>\n</div></div></div><div><div>Topics: </div><div><div><a href=\"/topics/github\">GitHub</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5ba38e8c19aef70964c2f52dd38d72d32c74e827511103acfe26b617f0bdb040","category":"Thai"}