{"title":"ทีมแฮกท่อส่งน้ำมันสหรัฐฯ แถลงไม่เกี่ยวกับกลุ่มการเมือง แค่ต้องการเงิน ครั้งหน้าจะเลือกเป้าหมายให้ดีกว่านี้","link":"https://www.blognone.com/node/122625","date":1620730185000,"content":"<div><div><div><p>ทีม DarkSide ที่<a href=\"https://www.fbi.gov/news/pressrel/press-releases/fbi-statement-on-compromise-of-colonial-pipeline-networks\">หน่วยสืบสวนกลางสหรัฐ ยืนยัน</a>ว่าเป็นทีมงานเบื้องหลัง<a href=\"https://www.blognone.com/node/122582\">การแฮกบริษัท Colonial Pipeline</a> ผู้ดูแลท่อส่งน้ำมันฝั่งตะวันออกของสหรัฐฯ จนต้องปิดท่อส่ง ออกแถลงการบนเว็บไซต์ของทีมในเครือข่ายดาร์กเว็บ (ต้นทางไม่ได้ระบุว่าเป็น Tor หรือเครือข่ายใด) มีเนื้อหาระบุว่าทีมไม่ได้เกี่ยวข้องกับกลุ่มการเมืองใด ไม่ยุ่งเกี่ยวกับการเมืองระหว่างประเทศ ต้องการแค่เงิน ไม่ได้ต้องการสร้างปัญหาสังคม และคราวหน้าจะตรวจสอบบริษัทเป้าหมายที่ได้รับการว่าจ้างให้แฮกให้ดีกว่านี้</p>\n<p>อย่างไรก็ตาม <a href=\"https://twitter.com/nicoleperlroth/status/1391794316507418624\">Nicole Perlroth</a> ผู้สื่อข่าวสาย Cyber Security ของ New York Times ระบุว่าแม้ DarkSide จะบอกว่าไม่เกี่ยวกับกลุ่มการเมืองใด แต่ก่อนการล็อกข้อมูลเพื่อทำการ ransom มีการใช้คำสั่ง “GetUserDefaultLangID” เพื่อตรวจสอบว่าเป้าหมายใช้งานภาษาใด และจะไม่ทำการแฮกหากเป็นกลุ่มภาษารัสเซีย จอร์เจีย หรืออาราบิก (ซีเรีย) ซึ่งส่วนใหญ่เป็นกลุ่มประเทศอดีตสหภาพโซเวียต หรืออยู่ในเขตประเทศรัสเซีย ทำให้คาดการณ์ได้ว่า DarkSide เป็นกลุ่มแฮกเกอร์จากรัสเซีย</p>\n<p>นอกจากนี้ Perlroth <a href=\"https://twitter.com/nicoleperlroth/status/1391767194611056644\">ยังระบุอีก</a>ว่า Darkside เป็นกลุ่มแฮกเกอร์หน้าใหม่ในโลก ransomware มีกฎการแฮกคือพวกเขาจะไม่แฮกโรงพยาบาล สถานฌาปณกิจ หน่วยงานไม่แสวงหากำไร และจะมีเป้าหมายเป็นบริษัทยักษ์ใหญ่ และบางครั้งก็บริจาคเงินให้องค์กรการกุศลอีกด้วย</p>\n<p><img src=\"https://www.blognone.com/sites/default/files/externals/70557b01789aa3b016e5e26ddf967c59.jpg\" /><em>ภาพเจ้าหน้าที่ใน<a href=\"https://twitter.com/Colpipe/status/1315659694707482624\">ห้องควบคุม ของ Colonial Pipeline</a></em></p>\n<p>ที่มา - <a href=\"https://www.theverge.com/2021/5/10/22428996/colonial-pipeline-ransomware-attack-apology-investigation\">The Verge</a>, <a href=\"https://www.bloomberg.com/news/articles/2021-05-10/white-house-creates-task-force-to-deal-with-pipeline-breach?sref=ExbtjcSG\">Bloomberg</a>, <a href=\"https://twitter.com/nicoleperlroth/status/1391767194611056644\">Twitter Nicole Perlroth</a></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/hacking\">Hacking</a></div><div><a href=\"/topics/security\">Security</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fbdbff676b1a1a34fe440eb7171d1283aff0094feb3cccbce84da21c3e4c9d6e","category":"Thai"}