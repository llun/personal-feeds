{"title":"Overwhelmingly Positive – How Steam Ranking Works","link":"https://markpeak.net/overwhelmingly-positive-how-steam-ranking-works/","date":1616924023000,"content":"<p>เริ่มจากความสงสัยที่ว่า ระดับคะแนนรีวิวเกมใน Steam มีกี่ระดับชั้นบ้าง ระดับสูงสุดเท่าที่เคยเจอคือ Overwhelmingly Positive ต้องได้คะแนนรีวิวเท่าไร และมีเกมที่ได้คะแนนระดับนี้กี่เกม</p>\n<p>แต่พออ่านไปอ่านมาก็พบว่า ระบบ ranking/rating ของ Steam ซับซ้อนกว่าที่คิดมาก</p>\n<h2>คะแนนรีวิวของ Steam คิดอย่างไร มีกี่ระดับ</h2>\n<p>วิธีคิดคะแนนรีวิวของ Steam คือ นับเฉพาะคะแนนรีวิวของผู้ใช้ที่ซื้อเกมนั้นเท่านั้น โดยผู้ซื้อสามารถเลือกให้คะแนนได้ 2 รูปแบบคือ แนะนำ (recommended/positive) กับไม่แนะนำ (not recommended/negative)</p>\n<p>จากนั้น Steam จะนำคะแนนที่แนะนำ (positive reviews) มาหารด้วยคะแนนทั้งหมด (total reviews) ออกมาเป็น %</p>\n<p>พอได้ % แล้วจะนำมาจัดกลุ่ม (ศัพท์ของวงการเรียกว่า bucket) เท่าที่หาข้อมูลได้มีที่ <a href=\"https://www.gamasutra.com/blogs/LarsDoucet/20141006/227162/Fixing_Steams_User_Rating_Charts.php\">Gamasutra เคยสรุป</a>ไว้</p>\n<ul>\n<li>95 – 99% : Overwhelmingly Positive</li>\n<li>94 – 80% : Very Positive</li>\n<li>80 – 99% + few reviews: Positive</li>\n<li>70 – 79% : Mostly Positive</li>\n<li>40 – 69% : Mixed</li>\n<li>20? – 39% : Mostly Negative</li>\n<li>0 – 39% + few reviews: Negative</li>\n<li>0 – 19% : Very Negative</li>\n<li>0 – 19% + many reviews: Overwhelmingly Negative</li>\n</ul>\n<h2>เกมอะไรคือเกมที่ได้คะแนนรีวิวสูงสุดของ Steam</h2>\n<p>ตรงนี้ค่อนข้างยาก เพราะระบบ listing/ranking ของ Steam มีวิธีเรียงคือ เรียงตาม bucket ก่อน แล้วในแต่ละ bucket  จะเรียงตามจำนวนการรีวิวอีกที</p>\n<p>นั่นแปลว่า เราจะเห็นเกมที่ได้ 95% (Overwhelmingly Negative) ที่มีรีวิว 5,000 รีวิว อยู่ลำดับที่เหนือกว่าเกม 98% แต่มี 2,000 รีวิว</p>\n<p>นอกจากนี้ Steam ยังแยกจำนวนการรีวิวในช่วงเร็วๆ นี้ (recent reviews หรือ 30 วันล่าสุด) จากจำนวนรีวิวทั้งหมด (all reviews) อีกด้วย ทำให้เกมที่ออกใหม่ หรือกลับมาเป็นกระแสใหม่ จะมีโอกาสอยู่สูงกว่าเกมดังกว่าแต่ออกมานานแล้ว</p>\n<h2>มีวิธีดูรายชื่อเกม Overwhelmingly Positive หรือไม่</h2>\n<p>น่าเสียดายว่า ในระบบ official listing ของ Steam ในปัจจุบัน ไม่มีวิธีดูรายชื่อเกมตาม bucket เช่น ไม่สามารถดูเฉพาะเกมที่อยู่ในระดับ Overwhelmingly Positive ได้</p>\n<p>วิธีการเดียวที่พอใช้ได้คือ <a href=\"https://store.steampowered.com/search/?sort_by=Reviews_DESC\">เข้าหน้า listing รวมของ Steam ที่แสดงเกมทั้งหมด แล้วเลือก Sort by User Reviews</a> ก็จะได้เกมที่เป็น Overwhelmingly Positive ขึ้นมาก่อน แต่ที่เหลือต้องไล่ดูเองด้วยมือว่ามีเกมที่เป็น Overwhelmingly Positive กี่เกม มีเกมอะไรบ้าง</p>\n<h2>มีระบบการจัดอันดับเกมใน Steam ที่ดีกว่าปัจจุบันหรือไม่</h2>\n<p>คำถามว่า เกมอะไรคือเกมที่ดีที่สุด ได้คะแนนรีวิวสูงที่สุดใน Steam เป็นคำถามคลาสสิกที่มีมานาน และด้วยระบบ official ของ Steam ไม่สามารถตอบคำถามนี้ได้ (เข้าใจว่า Valve ตั้งใจทำให้ไม่มี จะได้ไม่ทะเลาะกัน)</p>\n<p>แต่ก็โชคดีว่า Steam เป็นแพลตฟอร์มที่ค่อนข้างเปิด API ให้ดึงข้อมูล และมีหลายเว็บนำข้อมูลเหล่านี้ไปใช้คิดระบบ ranking ของตัวเอง</p>\n<p>ตัวอย่างที่ชัดเจนคือ SteamDB ซึ่งมี<a href=\"https://steamdb.info/blog/steamdb-rating/\">ระบบเรียงคะแนนที่เปิดเผยสูตร</a> โดยอิงจากคะแนนรีวิวเป็น % เป็นหลัก แล้วถ่วงน้ำหนักด้วยจำนวนรีวิว ผลออกมาเป็น <a href=\"https://steamdb.info/stats/gameratings/\">ranking ของ SteamDB</a> เอง ที่อันดับหนึ่งคือเกม Portal 2 ที่เฉือนชนะเกม Factorio มานิดเดียว</p>\n<p><img src=\"https://markpeak.net/wp-content/uploads/2021/03/steamdb-ranking-top10-1024x634.png\" /></p>\n<p>หรือถ้าจะเอาของสำนักอื่น มีอีกเว็บคือ <a href=\"https://steam250.com/\">Steam 250</a> ที่นำข้อมูลจาก Steam มาคำนวณและคิดอัลกอริทึมของตัวเองเช่นกัน โดยเกมที่คะแนนสูงสุดคือ Terraria ส่วน Portal 2 อยู่อันดับสอง</p>\n<p>ในภาพรวมแล้ว rank ระดับ Top 10 ของ Steam จากแต่ละสำนักคงไม่ต่างกันมากนัก ความแตกต่างคงอยู่ที่ลำดับเท่านั้น แต่เกมไหนเข้า Top Rank คงคล้ายๆ กัน และพอใช้เป็น “มติมหาชน” ได้ว่าเกมไหนที่เป็นเกมคุณภาพ เกมที่คนจำนวนมากชื่นชอบ (พูดง่ายๆ ซื้อแล้วไม่พลาด) เป็นอีกทางเลือกหนึ่งนอกจากการใช้ critical score แบบ metacritic</p>The post <a href=\"https://markpeak.net/overwhelmingly-positive-how-steam-ranking-works/\">Overwhelmingly Positive – How Steam Ranking Works</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"6b43aa8e4f156e82723e078e71d34b0e6f07c60f6f15c618a2c62522ceadb30b","category":"Thai"}