{"title":"แอปจ่ายเงิน Venmo เพิ่มฟีเจอร์ซ่อนรายชื่อเพื่อนในการตั้งค่า หลังสำนักข่าวพบบัญชี Joe Biden พร้อมเครือข่ายคนใกล้ชิด","link":"https://www.blognone.com/node/122926","date":1622370520000,"content":"<div><div><div><p>Venmo แอประบบชำระเงินภายใต้ PayPal เตรียมปล่อยฟีเจอร์ตั้งค่าความเป็นส่วนตัวใหม่ คือเปิดให้ซ่อนรายชื่อเพื่อนในการตั้งค่าความเป็นส่วนตัว หลังมีประเด็นเรื่องสำนักข่าวพบบัญชีประธานาธิบดีสหรัฐฯ พร้อมเชื่อมโยงไปถึงเครือข่ายครอบครัวและคนรอบตัวจำนวนมาก</p>\n<p>​Jane Manchun Wong วิศวกรซอฟต์แวร์เป็นผู้ค้นพบฟีเจอร์นี้ในแอป Venmo เมื่อวันศุกร์ที่ผ่านมา โดยพบว่า Venmo เพิ่มการตั้งค่าส่วน Friends List ที่มีให้เลือก 3 แบบ คือเปิดเป็นสาธารณะ, เปิดให้เพื่อน หรือเห็นเฉพาะตัวเอง แต่อย่างไรก็ดี Wong ระบุว่า Venmo ยังคงเซ็ทค่า “สาธารณะ” เป็นค่าเริ่มต้นสำหรับผู้ใช้ทุกคน (หมายความว่าถ้าต้องการซ่อน Friends List จะต้องไปตั้งค่าเอง)</p>\n<p>Venmo ยืนยันกับทาง BuzzFeed News ว่าได้เพิ่มฟีเจอร์นี้จริง และจะใช้เวลาสักระยะหนึ่งก่อนจะปล่อยให้ผู้ใช้ทุกคนได้ใช้งาน</p>\n<p>Venmo มีข้อครหาเรื่องการรักษาความเป็นส่วนตัวของผู้ใช้มาหลายครั้งแล้ว และการเพิ่มฟีเจอร์ครั้งนี้เนื่องจาก BuzzFeed News ระบุว่าทางเว็บไซต์พบบัญชี Venmo ของประธานาธิบดี Joe Biden โดยใช้เวลาไม่ถึง 10 นาที และจากการเข้าไปดูข้อมูลเบื้องต้นในบัญชีก็พบข้อมูลเครือข่ายเพื่อนบนแอปจ่ายเงินของประธานาธิบดีค่อนข้างครบ ตั้งแต่คนในครอบครัวอย่างลูกหลาน ไปจนถึงคนรอบตัวอย่างเจ้าหน้าที่ระดับสูงของทำเนียบขาว แต่ไม่เห็นข้อมูลธุรกรรมการเงินของประธานาธิบดีเนื่องจากไม่ได้เปิดสาธารณะไว้ ทางเว็บไซต์จึงรายงานเหตุการณ์ไปยังทำเนียบขาว และเมื่อวันศุกร์ที่ผ่านมาก็พบว่าไม่สามารถเข้าดูข้อมูลบัญชีของ Joe Biden และสตรีหมายเลขหนึ่งบน Venmo ได้แล้ว</p>\n<p>ที่มา - BuzzFeed News (<a href=\"https://www.buzzfeednews.com/article/ryanmac/we-found-joe-bidens-secret-venmo\">1</a>, <a href=\"https://www.buzzfeednews.com/article/ryanmac/venmo-private-friends-list\">2</a>), <a href=\"https://www.engadget.com/venmo-hide-friends-lists-154600508.html\">Engadget</a></p>\n<p><img src=\"https://www.blognone.com/sites/default/files/externals/b9158bf1293d61ba8cf9c0da56ce62d5.jpg\" /><br />\nภาพจาก <a href=\"https://www.paypal.com/stories/us/venmo-users-can-now-pay-with-venmo-in-a-number-of-merchant-apps\">PayPal</a></p>\n<blockquote><p>Venmo is working on friends list privacy settingsafter Joe Biden’s Venmo friend list was uncovered:<a href=\"https://t.co/3pDhM1CeHs\">https://t.co/3pDhM1CeHs</a>users will also be able to choose whether to appear in other users’ friends lists <a href=\"https://t.co/aFruMZqeZ4\">pic.twitter.com/aFruMZqeZ4</a></p>\n<p>— Jane Manchun Wong (@wongmjane) <a href=\"https://twitter.com/wongmjane/status/1398383802146168833?ref_src=twsrc%5Etfw\">May 28, 2021</a></p></blockquote>\n</div></div></div><div><div>Topics: </div><div><div><a href=\"/topics/venmo\">Venmo</a></div><div><a href=\"/topics/joe-biden\">Joe Biden</a></div><div><a href=\"/topics/privacy\">Privacy</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0cad29b9476591d735844284ff22e3c8207a878f351d0af0fb42f79497d50eb1","category":"Thai"}