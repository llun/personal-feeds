{"title":"Bank of America เตรียมใช้ระบบหักบัญชีหุ้นด้วยบล็อกเชน ของ Paxos","link":"https://www.blognone.com/node/122749","date":1621396641000,"content":"<div><div><div><p>Bank of America ธนาคารใหญ่เป็นอันดับสองของสหรัฐฯ รองจาก JPMorgan Chase &amp; Co. เตรียมหันมาใช้ระบบบล็อกเชนที่พัฒนามาจาก Ethereum บนเครือข่ายของ <a href=\"https://www.paxos.com/securities/\">Paxos</a> บริษัทจัดการหลักทรัพย์ด้วยระบบบล็อกเชน เพื่อเพิ่มความเร็วในการหักบัญชีหุ้นให้จบได้ภายเวลาระดับนาทีแทนที่จะใช้เวลาหลายวันเช่นทุกวันนี้</p>\n<p>ก่อนหน้านี้บริษัทหลักทรัพย์ Credit Suisse Group AG และ Instinet ของ Nomura Holdings Inc. หันมาใช้งานระบบ Paxos Settlement Service ก่อนแล้ว หลัง SEC ของสหรัฐฯ มี<a href=\"https://www.sec.gov/divisions/marketreg/mr-noaction/2019/paxos-trust-company-102819-17a.pdf\">จดหมายเห็นชอบ (No-Action letter)</a> ให้ Paxos เริ่มใช้เทคโนโลยีบล็อกเชนเข้ามาจัดการหลักทรัพย์ได้ตั้งแต่ปี 2019 ไปก่อนหน้าแล้ว</p>\n<p>ระบบของ Paxos ใช้การทำงานบล็อกเชนที่พัฒนามาจาก Ethereum เพื่อส่งและยืนยันความถูกต้องของข้อมูล ช่วยให้การหักบัญชีหุ้น ไม่ต้องรอเวลาเป็นวันหรือสองวัน (T+2) อีกต่อไป แต่จะสามารถทำได้ภายในวันเดียวกัน (T+0)</p>\n<p>การนำระบบ Paxos มาใช้งานของ Bank of America อาจทำให้คู่แข่งอย่าง Depository Trust &amp; Clearing Corp. (DTCC) บริษัทหลักทรัพย์ชั้นนำของสหรัฐ ร้อนๆ หนาวๆ ได้ เพราะปัจจุบัน DTCC สามารถชำระบัญชีหุ้นภายในวันเดียวกันได้เฉพาะการทำรายการก่อน 11.30 เท่านั้น ทำให้การทำรายการที่เหลือกว่าอีก 75% ของวันนั้น ต้องค้างอยู่ในระบบถึงสองวัน</p>\n<p>การที่ธนาคารใหญ่ๆ ในสหรัฐ นำเทคโนโลยีบล็อกเชนเข้ามามีส่วนร่วมกับระบบการเงินและการบริหารหลักทรัพย์ ถือว่าเป็นอีกก้าวของบล็อกเชน สู่การเข้ามาเป็นเทคโนโลยีที่ใช้กันทั่วไปในโลกการเงินแบบมีตัวกลาง (Centralized Finance - CeFi) และไม่ได้ถูกใช้แค่กับระบบการเงินแบบไร้ตัวกลาง (Decentralized Finance - DeFi) เช่นการแลกเปลี่ยนเหรียญคริปโต หรือยิลด์ฟาร์มมิ่งเท่านั้น</p>\n<p>ที่มา - <a href=\"https://www.bloomberg.com/news/articles/2021-05-17/bank-of-america-joins-paxos-blockchain-stock-settlement-network\">Bloomberg</a></p>\n<p><img src=\"https://www.blognone.com/sites/default/files/externals/006956ca1e2024a1302a394e0d9be95a.jpg\" /><em>ภาพจากเว็บไซต์ <a href=\"https://www.bofaml.com/content/boaml/en_us/home.html\">Bank of America</a></em></p>\n</div></div></div><div><div>Topics: </div><div><div><a href=\"/topics/bank-america\">Bank of America</a></div><div><a href=\"/topics/america\">America</a></div><div><a href=\"/topics/blockchain\">Blockchain</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"11306cadcd6f5710b417beedff154bf04a6b3c678110b3881417e21afd136f6c","category":"Thai"}