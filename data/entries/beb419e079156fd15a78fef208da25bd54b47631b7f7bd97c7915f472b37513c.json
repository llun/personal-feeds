{"title":"อดีตหัวหน้าสตูดิโอ Middle-earth: Shadow of Mordor เตรียมเปิดสตูดิโอใหม่ในเครือ EA","link":"https://www.blognone.com/node/122824","date":1621841591000,"content":"<div><div><div><p>EA แถลงเตรียมนำ Kevin Stephens อดีตหัวหน้าสตูดิโอ และ VP ของ Monolith Productions ทีมสร้างเกม Middle-earth: Shadow of Mordor และ Shadow of War มาเปิดสตูดิโอใหม่กับ EA ในรัฐซีแอทเทิล</p>\n<p>สตูดิโอใหม่ที่ยังไม่มีชื่อนี้จะรับหน้าที่สร้างเกมแนวแอ็กชั่นผจญภัยแบบโอเพ่นเวิลด์ให้กับ EA และ Kevin Stephens จะได้กลับมาร่วมงานกับเพื่อนร่วมงานเก่า Samantha Ryan ประธาน Monolith Productions ในยุค 90 ที่ปัจจุบันเป็น Senior VP และผู้บริหารทั่วกลุ่มธุรกิจ (group general manager) ของ EA</p>\n<p>รายละเอียดอื่นๆ ของสตูดิโอยังไม่เปิดเผย ทั้งเรื่องจะสร้างเกมแฟรนไชส์ใหม่ หรือนำแฟรนไชส์ที่มีอยู่แล้วมาพัฒนาเป็นแนวแอ็กชั่นผจญภัยโอเพ่นเวิลด์ แปลว่าอาจจะใช้เวลาสักพักกว่าที่เราจะได้เห็นเกมจากสตูดิโอใหม่นี้</p>\n<p>Samantha Ryan ยังพูดถึงความสำเร็จของเกม Star Wars: Jedi Fallen Order ซึ่งเป็นเกมแนวแอ็กชั่นผจญภัยเล่นคนเดียวแบบมีเนื้อเรื่อง และระบุว่าต้องการสร้างเกมที่ตอบสนองแฟนเกมแนวนี้มากขึ้นในอนาคตซึ่งน่าจะเป็นข่าวดีของผู้เล่นที่อยากเห็นเกมแนวแอ็กชั่นผจญภัยมีเนื้อเรื่องมากขึ้น หลัง EA เคยพูดว่าเกมเนื้อเรื่องแบบเล่นคนเดียวนั้นตายไปแล้ว</p>\n<p>ที่มา - <a href=\"https://www.gamesindustry.biz/articles/2021-05-19-ex-monolith-vp-kevin-stephens-starting-new-ea-studio\">Gameindustry.biz</a></p>\n<p><img src=\"https://www.blognone.com/sites/default/files/externals/4a037b1a9471d9e01c90bcc5e3a30a19.jpg\" /></p>\n</div></div></div><div><div>Topics: </div><div><div><a href=\"/topics/ea\">EA</a></div><div><a href=\"/topics/games\">Games</a></div><div><a href=\"/topics/middle-earth\">Middle-Earth</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"beb419e079156fd15a78fef208da25bd54b47631b7f7bd97c7915f472b37513c","category":"Thai"}