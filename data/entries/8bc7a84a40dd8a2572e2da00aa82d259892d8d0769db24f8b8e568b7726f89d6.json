{"title":"Audacity เปลี่ยนเจ้าของใหม่เป็นรัสเซีย, แก้นโยบายความเป็นส่วนตัว เก็บข้อมูลผู้ใช้งาน","link":"https://www.blognone.com/node/123584","date":1625538490000,"content":"<div><div><div><p>เมื่อเดือนเมษายนที่ผ่านมา Audacity ซอฟต์แวร์ตัดต่อเสียงแบบโอเพนซอร์ส ถูกซื้อกิจการโดย <a href=\"https://mu.se/\">Muse Group</a> บริษัทซอฟต์แวร์สายดนตรี เจ้าของเว็บไซต์ Ultimate Guitar และซอฟต์แวร์ MuseScore, MuseClass, ToneBridge ซึ่งหลายตัวเป็นโอเพนซอร์ส</p>\n<p>จุดเริ่มต้นของ Muse Group มาจากชาวรัสเซีย Eugeny Naidenov สร้างเว็บไซต์ Ultimate Guitar ในปี 1998 และกลายเป็นเว็บไซต์ยอดนิยมของคนเล่นกีตาร์ จากนั้น Ultimate Guitar ออกเวอร์ชันแอพมือถือในปี 2007 และขยายตัวด้วยการซื้อกิจการแอพหลายตัวนับตั้งแต่ปี 2012 เป็นต้นมา แล้วเปลี่ยนชื่อเรียกตัวเป็น Muse Group ในช่วงปลายปี 2020</p>\n<p><img src=\"https://www.blognone.com/sites/default/files/externals/3f1bd0ec69c2ff68eff232e0ba411532.png\" /></p>\n<p>Dominic Mazzoni ผู้ร่วมก่อตั้งโครงการ Audacity ระบุในแถลงการณ์ว่า การเป็นส่วนหนึ่งของ Muse Group ทำให้มีทรัพยากรมาพัฒนาฟีเจอร์ใหม่ๆ มากขึ้น โดย Muse Group เองก็ยังคงซอฟต์แวร์ที่ซื้อมาให้เป็นโอเพนซอร์สดังเดิม</p>\n<p>การซื้อกิจการนี้จะเปลี่ยนหัวหน้าทีมพัฒนา Audacity มาเป็น Martin Keary ที่ดูแลโครงการแอพโน้ตเพลง MuseScore มาก่อน เขาก็สัญญาว่าจะยังคง Audacity เป็นโอเพนซอร์สเช่นเดิม</p>\n<p>อย่างไรก็ตาม <a href=\"https://fosspost.org/audacity-is-now-a-spyware/\">เว็บไซต์ FOSS Post ไปค้นพบว่า</a> นโยบายความเป็นส่วนตัวของ Audacity เพิ่งถูกเปลี่ยน โดยจะเก็บข้อมูลคอมพิวเตอร์ของผู้ใช้ (เช่น ซีพียู OS ไอพี) เพื่อนำไปปรับปรุงแอพ (app analytics) และเก็บ \"ข้อมูลที่จำเป็น\" ตามที่หน่วยงานภาครัฐร้องขอ (legal enforcement) โดยไม่ระบุแน่ชัดว่าเก็บข้อมูลอะไรบ้าง แต่บอกว่าข้อมูลนี้สามารถแชร์ให้พนักงานของ Muse Group, ผู้ตรวจสอบบัญชี, ที่ปรึกษากฎหมาย รวมถึงหน่วยงานภาครัฐและบุคคลที่เกี่ยวข้องได้ด้วย</p>\n<p>ข้อมูลเหล่านี้จถูกเก็บไว้บนเซิร์ฟเวอร์ในยุโรป (ไม่ระบุประเทศ) และอาจแชร์ไปยังสำนักงานใหญ่ของ Muse Group ในรัสเซีย หรือที่ปรึกษากฎหมายในสหรัฐอเมริกา</p>\n<p>ประเด็นนี้ทำให้ชุมชนผู้ใช้ Audacity รับไม่ได้ เกิดกระแสต่อต้านใน <a href=\"https://github.com/audacity/audacity/issues/1213\">GitHub</a> และ <a href=\"https://www.reddit.com/r/linux/comments/od3h8b/audacity_may_collect_data_necessary_for_law/\">Reddit</a> รวมถึงมีเสียงเรียกร้องให้ fork โครงการใหม่</p>\n<p>ตอนนี้มีคน fork ซอร์สโค้ดของ Audacity โดยถอดโค้ดส่วนที่เก็บข้อมูลผู้ใช้ออกมาบน <a href=\"https://github.com/temporary-audacity/audacity\">GitHub</a> เรียบร้อยแล้ว แต่ยังไม่มีชื่อโครงการใหม่ และกระบวนการสร้างชุมชนใหม่ก็เพิ่งเริ่มต้น</p>\n<p><img src=\"https://www.blognone.com/sites/default/files/externals/0e730c891e1bf1e462dc5a3cec98ab65.png\" /></p>\n<p>ที่มา - <a href=\"https://mu.se/newsroom/tpost/6dhedma301-muse-group-acquires-audacity-expanding-c\">MuseGroup</a>, <a href=\"https://www.audacityteam.org/audacity-musescore-announcement/\">Audacity</a>, <a href=\"https://au.pcmag.com/audio-editing/88061/audacity-is-being-called-spyware-after-privacy-policy-update\">PCMag</a></p>\n</div></div></div><div><div>Topics: </div><div><div><a href=\"/topics/audacity\">Audacity</a></div><div><a href=\"/topics/open-source\">Open Source</a></div><div><a href=\"/topics/privacy\">Privacy</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8bc7a84a40dd8a2572e2da00aa82d259892d8d0769db24f8b8e568b7726f89d6","category":"Thai"}