{"title":"เก่งแต่นอกจีน? New York Times เผยแอปเปิลยอมไม่เข้ารหัสเซิร์ฟเวอร์ในจีน แบนแอปมากกว่าที่เห็น","link":"https://www.blognone.com/node/122728","date":1621327850000,"content":"<div><div><div><p>The New York Times ได้เอกสารภายในที่ยื่นชั้นศาลเมื่อสัปดาห์ที่ผ่านมา รวมถึงสัมภาษณ์ทั้งอดีตและพนักงานปัจจุบันของแอปเปิล 17 คน, ผู้เชี่ยวชาญด้านความปลอดภัย 4 คน เผยข้อมูลที่ไม่เคยได้รับการรายงานที่ไหนมาก่อนว่าแอปเปิลมีความประนีประนอมกับรัฐบาลจีนมากกว่าที่คิด โดยเฉพาะเรื่องการเซนเซอร์เนื้อหาตามแนวทางรัฐบาลจีน การปฏิเสธการเข้ารหัสในเซิร์ฟเวอร์ที่ตั้งอยู่ในจีน</p>\n<p>การวิเคราะห์ของ The New York Times พบว่ามีแอปจำนวนมากกว่าที่รายงานข่าวหายไปจาก App Store ในจีนในช่วงหลายปีที่ผ่านมา ตั้งแต่แอปข่าวสารต่างประเทศ, แอปหาคู่รักเพศเดียวกัน, แอปแชทเข้ารหัส, บล็อกเครื่องมือช่วยการประท้วง และบล็อกเนื้อหาเกี่ยวกับดาไล ลามะ โดยตั้งแต่ปี 2017 แอปที่ใช้งานอยู่ประมาณ 55,000 แอปได้หายไปจาก App Store จีน ซึ่งกว่า 35,000 แอปเป็นเกม</p>\n<p><img src=\"https://www.blognone.com/sites/default/files/externals/5ce1dbceb375fb4701229ba32139daa8.jpg\" /><br />\nภาพประกอบจาก <a href=\"https://www.apple.com.cn/retail/parccentral/\">แอปเปิล</a></p>\n<p>ด้านศูนย์ข้อมูลของแอปเปิลในจีน การประนีประนอมของแอปเปิลทำให้แทบจะเป็นไปไม่ได้เลยที่จะหยุดรัฐบาลจีนไม่ให้เข้าถึงข้อมูลประชาชนอย่าง อีเมลรูปภาพ เอกสารรายชื่อติดต่อ และที่ตั้งของผู้อยู่อาศัยในจีนหลายล้านคนได้เลย เนื่องจากใช้บุคลากรของรัฐในการดูแล ไม่ใช้การเข้ารหัสเนื่องจากรัฐบาลจีนไม่อนุญาต จากการสัมภาษณ์พนักงาน ยังระบุด้วยว่า ทิม คุก เองก็พยายามค้านอำนาจของรัฐบาลจีนภายใต้ สี จิ้นผิง ที่พยายามควบคุมบริษัทต่างประเทศ แต่สุดท้ายก็ต้านไม่อยู่ ยอมอนุมัติแผนการจัดเก็บข้อมูลลูกค้าบนเซิร์ฟเวอร์ของจีน</p>\n<p>ในประเทศจีน แอปเปิลได้ยกสิทธิ์การเป็นเจ้าของข้อมูลลูกค้าตามกฎหมายให้กับบริษัท Guizhou-Cloud Big Data หรือ GCBD ซึ่งเป็นบริษทของรัฐบาล อยู่ในมณฑลกุ้ยโจว ลูกค้าชาวจีนต้องยอมรับ<a href=\"https://www.apple.com/legal/internet-services/icloud/en/gcbd-terms.html\">เงื่อนไขใหม่ของ iCloud</a> ที่ระบุว่า GCBD เป็นผู้ให้บริการและแอปเปิลเป็นบริษัทที่เพิ่มเติมเข้ามา ตัวเงื่อนไขระบุว่า แอปเปิลและ GCBD จะสามารถเข้าถึงข้อมูลทั้งหมดที่จัดเก็บไว้ในบริการนี้ รวมถึงสิทธิ์ในการแบ่งปันแลกเปลี่ยนและเปิดเผยข้อมูลผู้ใช้ทั้งหมดภายใต้กฎหมายที่เกี่ยวข้อง</p>\n<p><img src=\"https://www.blognone.com/sites/default/files/externals/02362de3349d913b173c81e81671d381.png\" /></p>\n<p>ตอนนี้มีศูนย์ข้อมูลของแอปเปิลในเมือง Guiyang ที่คาดว่าจะเสร็จสมบูรณ์ในเร็วๆ นี้ และศูนย์ข้อมูลในแคว้น Inner Mongolia ซึ่ง ทิม คุก เคยให้สัมภาษณ์ว่าตัวข้อมูลนั้นจะถูกจัดเก็บอย่างปลอดภัย Nicholas Bequelin ผู้อำนวยการ Amnesty International กลุ่มสิทธิมนุษยชนประจำภูมิภาคเอเชียกล่าวว่า แอปเปิลกำลังกลายเป็นฟันเฟืองสำคัญของรัฐบาลจีนในการเซนเซอร์เนื้อหา ซึ่งจากพฤติกรรมการควบคุมของรัฐบาลจีนที่ผ่านมา มองไม่เห็นการต่อต้านใดๆ จากแอปเปิลเลย</p>\n<p>The New York Times สัมภาษณ์ Doug Guthrie จากมหาวิทยาลัย George Washington University ที่แอปเปิลในปี 2014 จ้างไว้ทำวิจัยเกี่ยวกับตลาดในประเทศจีน โดยเฉพาะเรื่องซัพพลายเชน ก็ได้ข้อสรุปว่า จีนตอบโจทย์แอปเปิลในเรื่องกำลังการผลิต ในขณะเดียวกันก็ระบุความเสี่ยงจากอำนาจรัฐจีนแก่ผู้บริหารในแอปเปิลไปแล้ว ซึ่งแอปเปิลก็รับรู้ข้อนี้อยู่แล้ว จนกระทั่งในปี 2016 จีนก็ผ่านกฎหมายเก็บข้อมูลผู้ใช้งานไว้ในประเทศจีน ชกระทบการใช้งาน iCloud เต็มๆ ซึ่งถ้าแอปเปิลไม่ยอมทำตามกฎหมาย บริการ iCloud จะต้องถูกปิดใช้งาน</p>\n<p>ล่าสุดแอปเปิลออก<a href=\"https://int.nyt.com/data/documenttools/apple-statement/61821a018e163070/full.pdf\">แถลงการณ์</a>ยืนยันว่าใช้มาตรฐานความเป็นส่วนตัวของผู้ใช้งานในจีนเท่าเทียบกับระดับเดียวกับประเทศอื่นๆ  กฎหมายจีนกำหนดว่าข้อมูล iCloud ที่เป็นของคนชาตินั้นจะต้องอยู่ในประเทศ ซึ่งบริษัทได้ปฏิบัติตามแล้ว แต่ไม่เคยประนีประนอมกับความปลอดภัยของผู้ใช้ ยังคงใช้การเข้ารหัสอยู่ และแอปเปิลเป็นผู้เก็บรักษาคีย์เพื่อความปลอดภัยเอง</p>\n<p>ที่มา - <a href=\"https://www.nytimes.com/2021/05/17/technology/apple-china-censorship-data.html\">The New York Times</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/china\">China</a></div><div><a href=\"/topics/privacy\">Privacy</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e9f3b71977110fcfc735f999b5f639cc2b2e381a02c91e4bdb665ee2c4c1a749","category":"Thai"}