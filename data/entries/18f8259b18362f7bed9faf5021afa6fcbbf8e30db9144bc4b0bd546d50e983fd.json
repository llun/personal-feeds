{"title":"NASA เลือก SpaceX Starship เป็นยานลงจอด พามนุษย์ไปเหยียบดวงจันทร์อีกรอบ","link":"https://www.blognone.com/node/122216","date":1618627861000,"content":"<div><div><div><p>NASA ประกาศเลือก SpaceX เป็นบริษัทผู้พัฒนายานอวกาศส่งมนุษย์ไปยังดวงจันทร์ ภายใต้<a href=\"https://www.nasa.gov/specials/artemis/\">โครงการ Artemis</a> ที่ตั้งเป้าส่งมนุษย์ไปเยือนดวงจันทร์อีกรอบ (เลือกตั้งชื่อ Artemis ให้สอดคล้องกับโครงการ Apollo ในอดีต)</p>\n<p>โครงการ Artemis จะพัฒนาเทคโนโลยีอวกาศใหม่หมดเพื่อเตรียมความพร้อมสู่การไปดาวอังคาร ตั้งแต่ฐานยิงจรวด จรวด ยานอวกาศ ไปจนถึงชุดอวกาศ ตามแผนของ NASA จะแบ่งออกเป็น 3 เฟสคือ Artemis I ทดสอบยิงจรวดที่ไม่มีมนุษย์ ภายในปี 2021, Artemis II ยิงจรวดที่มีมนุษย์ภายในปี 2023 และ Artemis III ส่งมนุษย์ไปเหยียบดวงจันทร์จริงๆ ในปี 2024 โดยกำหนดว่าจะมีผู้หญิงไปเหยียบดวงจันทร์เป็นครั้งแรกด้วย</p>\n<p>ข่าวนี้คือ NASA เลือก SpaceX เป็นผู้พัฒนายานลงจอดดวงจันทร์ (human landing system หรือ HLS) มูลค่าโครงการ 2.89 พันล้านดอลลาร์ โดยระบุเหตุผลว่าเลือก SpaceX เพราะทำงานด้วยกันมานาน ยานของ SpaceX ชื่อว่า Starship พัฒนาต่อมาจากยาน Falcon และ Dragon ที่เราเห็นข่าวกันมาสักระยะแล้ว</p>\n<p>บริษัทอื่นที่เสนอตัวชิงโครงการ HLS แต่ไม่ได้รับคัดเลือก ได้แก่ Boeing, Vivace, Dynetics และกลุ่มบริษัทที่นำโดย Blue Origin ของ Jeff Bezos</p>\n<p>ส่วนอื่นๆ ของโครงการคือ จรวด Space Launch System, ยานอวกาศ Orion และสถานีอวกาศขนาดเล็กที่จะโคจรรอบดวงจันทร์ Gateway ซึ่งมีทั้งส่วนที่ NASA พัฒนาเอง และให้บริษัทเอกชนรายอื่นๆ เข้ามาช่วยกันพัฒนา</p>\n<p>ภาพเรนเดอร์ SpaceX Starship ลงจอดบนดวงจันทร์</p>\n<p><img src=\"https://www.blognone.com/sites/default/files/externals/cb413b1085291cc53ed1cd81dcc1f2c6.jpg\" /></p>\n<p><img src=\"https://www.blognone.com/sites/default/files/externals/cef61541ed0d3365ed55917dc6fdd673.jpg\" /></p>\n<p>ที่มา - <a href=\"https://www.nasa.gov/press-release/as-artemis-moves-forward-nasa-picks-spacex-to-land-next-americans-on-moon\">NASA</a></p>\n</div></div></div><div><div>Topics: </div><div><div><a href=\"/topics/nasa\">NASA</a></div><div><a href=\"/topics/spacex\">SpaceX</a></div><div><a href=\"/topics/space\">Space</a></div><div><a href=\"/topics/science\">Science</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"18f8259b18362f7bed9faf5021afa6fcbbf8e30db9144bc4b0bd546d50e983fd","category":"Thai"}