{"title":"Project Zero ใจดี ขยายระยะเวลาเปิดเผยข้อมูลช่องโหว่อีก 30 วัน ให้เวลาคนอัพเดตแพตช์","link":"https://www.blognone.com/node/122211","date":1618570082000,"content":"<div><div><div><p>Project Zero โครงการหาช่องโหว่ความปลอดภัยของกูเกิล ประกาศนโยบายการเผยแพร่ข้อมูลช่องโหว่ของปี 2021 ที่เปลี่ยนจากของเดิม โดย Project Zero ใจดีกว่าเดิม เพิ่มเวลาให้อีก 30 วันก่อนเผยแพร่ข้อมูลช่องโหว่ต่อสาธารณะ</p>\n<p>ที่ผ่านมา นโยบายของ Project Zero คือให้เวลาผู้พัฒนาซอฟต์แวร์พัฒนาแพตช์ภายใน 90 วัน (ถ้าช่องโหว่ถูกใช้โจมตีแล้ว จะให้เวลา 7 วันแทน) ก่อนเปิดเผยข้อมูลช่องโหว่ต่อสาธารณะ เพื่อบีบให้ผู้พัฒนาซอฟต์แวร์ต้องรีบออกแพตช์ภายในระยะเวลาที่กำหนด มิฉะนั้น แฮ็กเกอร์จะได้ข้อมูลช่องโหว่ไปใช้โจมตี</p>\n<p>นโยบายใหม่ของ Project Zero จะขยับเลขเป็น 90+30 และ 7+30 ด้วยเหตุผลว่าเพิ่มเวลาอีก 30 วัน เพื่อให้ผู้ใช้ทยอยติดตั้งแพตช์เป็นจำนวนมากๆ ก่อนเปิดเผยข้อมูลแพตช์</p>\n<p>ทีมงาน Project Zero ระบุว่าเหตุผลที่ต้องปรับ เป็นเพราะพบว่าฝั่งผู้ใช้งานมีระยะเวลาหน่วงของการอัพเดตแพตช์อยู่พอสมควร (กว่าจะอัพเดตแพตช์กันเยอะๆ ใช้เวลานาน) จึงขยายเวลาตรงนี้ให้เพิ่มเติม แต่ก็บอกว่าอาจปรับเปลี่ยนสูตรนี้ในอนาคต เช่น จาก 90+30 กลายเป็น 84+28 แทนในปี 2022</p>\n<p><img src=\"https://www.blognone.com/sites/default/files/externals/b58fd1ee36f8bf6af5553ca82c5bb193.png\" /></p>\n<p>ที่มา - <a href=\"https://googleprojectzero.blogspot.com/2021/04/policy-and-disclosure-2021-edition.html\">Project Zero</a></p>\n</div></div></div><div><div>Topics: </div><div><div><a href=\"/topics/project-zero\">Project Zero</a></div><div><a href=\"/topics/security-patch\">Security Patch</a></div><div><a href=\"/topics/security\">Security</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"433ac74b60b6c8fe982745a6585d9a03f0ce57502fadc3adaa7b9cfd9c4171eb","category":"Thai"}