{"title":"AMD ออกชุดซอฟต์แวร์สำหรับจีพียูตัวใหม่, เล่นเกม local co-op จากระยะไกลได้ผ่านฟีเจอร์ AMD Link","link":"https://www.blognone.com/node/122503","date":1620146228000,"content":"<div><div><div><p>เมื่อประมาณปลายเดือนเมษายนที่ผ่านมา AMD ได้ออกไดรเวอร์และชุดซอฟต์แวร์จัดการจีพียู Radeon Software Adrenalin Edition เวอร์ชัน 21.41 ที่มาพร้อมกับฟีเจอร์ที่น่าสนใจอย่าง \"Link Game\" ซึ่งเปิดให้ผู้เล่นสามารถสตรีมมี่งหน้าจอและแชร์การควบคุมเครื่องพีซีให้ผู้อื่นจากระยะไกล เพื่อช่วยให้ผู้เล่นและเพื่อนสามารถเล่นเกมเดียวกันได้โดยไม่ต้องนั่งอยู่ด้วยกัน</p>\n<p>ฟีเจอร์ข้างต้นป็นการต่อยอดความสามารถของ AMD Link ซึ่งเดิมมีไว้สตรีมมี่งหน้าจอพีซีเข้าสู่อุปกรณ์พกพา/สมาร์ททีวีเพื่อความสะดวกในการเล่นเกมคนเดียว การมาของ Link Game ที่โดยหลักการแล้วก็คือการแชร์หน้าจอรวมถึงการควบคุมพีซีให้ผู้อื่นจากระยะไกลผ่านเครือข่ายอินเทอร์เน็ต</p>\n<p>จะช่วยให้ผู้เล่นและเพื่อนสามารถเล่นเกมด้วยกันได้ทั้งเกมประเภท local co-op, เกม single player (เช่นผลัดกันเล่นโหมดเนื้อเรื่อง) โดยไม่จำเป็นต้องนั่งอยู่ใกล้กัน หรือจะประยุกต์ใช้กับการแก้ปัญหาคอมพิวเตอร์ให้ผู้อื่นจากระยะไกลก็ทำได้</p>\n<p>นอกจากนี้ AMD ยังได้ผนวก AMD Link for Windows ไคลเอนต์รับภาพสตรีมมี่งจาก AMD Link เข้ามาในไดรเวอร์ตั้งแต่เวอร์ชันนี้เป็นต้นไป ทำให้สามารถสตรีมเกมผ่าน AMD Link บนพีซี Windows 10 ได้อีกช่องทาง เพิ่มจากเดิมที่มีแอพให้ใช้งานเฉพาะบนอุปกรณ์ระบบปฏิบัติการ Android, Android TV, iOS และ tvOS เท่านั้น</p>\n<p>อย่างไรก็ตามด้วยความที่ AMD Link for Windows ถูกผนวกมากับตัวไดรเวอร์เลย การเล่นเกมผ่านฟีเจอร์ AMD Link / Link Game ระหว่างพีซีกับพีซีด้วยกัน จึงถูกจำกัดไว้เพียงแค่พีซีที่มีจีพียู Radeon ที่ติดตั้งไดรเวอร์ได้เท่านั้น</p>\n<p><img src=\"https://www.blognone.com/sites/default/files/externals/a8532329d18a279abcdc3d56ffcf0f81.png\" /></p>\n<p>Radeon Software Adrenalin Edition 21.41 ยังมาพร้อมกับการปรับปรุงอีกหลายอย่างเช่น การขยายขีดจำกัดของความละเอียดและเฟรมเรทที่ AMD Link สตรีมมี่งได้เป็น 4K/144fps, เพิ่มตัวเลือกติดตั้งเฉพาะไดรเวอร์, เพิ่มโปรไฟล์ปรับแต่งภาพสำหรับผู้ที่มีปัญหาตาบอดสี, เพิ่มมาตรวัดประสิทธิภาพซีพียู (เฉพาะ Ryzen), เริ่มรองรับการความเร็วการ<a href=\"https://www.blognone.com/node/101058\">ถอดรหัส AV1</a> ด้วยฮาร์ดแวร์ (บน Radeon รุ่น RX 6000) ไปจนถึงการปรับปรุง UI ในหลายๆ ส่วน</p>\n<p>ดาวน์โหลดได้แล้วที่เว็บ <a href=\"https://www.amd.com/en/support\">AMD</a> ครับ</p>\n<p>ที่มา - <a href=\"https://community.amd.com/t5/blogs/introducing-the-new-radeon-software-adrenalin-edition-21-4-1/ba-p/464448\">AMD blog</a> via <a href=\"https://www.windowscentral.com/amd-2141-driver\">Windows Central</a>, <a href=\"https://www.pcgamer.com/amd-link-pc-app-screen-sharing/\">PC Gamer</a></p>\n</div></div></div><div><div>Topics: </div><div><div><a href=\"/topics/radeon\">Radeon</a></div><div><a href=\"/topics/driver\">Driver</a></div><div><a href=\"/topics/gpu\">GPU</a></div><div><a href=\"/topics/games\">Games</a></div><div><a href=\"/topics/amd\">AMD</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8cac4ab50cc62186c7b66f08fd907b460de2d5e51ab4b4fdcd9348abe16c1e35","category":"Thai"}