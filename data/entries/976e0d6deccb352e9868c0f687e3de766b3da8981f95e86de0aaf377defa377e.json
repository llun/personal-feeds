{"title":"Skyworth แบรนด์ทีวีจีนถูกวิจารณ์เก็บข้อมูลส่งให้บริษัทโฆษณาโดยไม่ได้รับความยินยอม","link":"https://www.blognone.com/node/122644","date":1620805387000,"content":"<div><div><div><p>Skyworth แบรนด์สมาร์ททีวีจีนออกมาขอโทษกรณีมีการเปิดเผยรายงานว่า ตัวอุปกรณ์เก็บข้อมูลส่วนตัวของผู้ใช้และส่งไปยังบริษัทวิเคราะห์ข้อมูลโดยที่ไม่ได้รับความยินยอมจากผู้ใช้งาน</p>\n<p>จากรายงานของ V2EX ชุมชนออนไลน์ของนักพัฒนาในจีนระบุว่า สมาร์ททีวีของ Skyworth จะสแกนหาอุปกรณ์อื่นๆ ที่เชื่อมต่อกับเครือข่ายท้องถิ่นเดียวกันทุกๆ 10 นาที และรวบรวมข้อมูลทั้งชื่ออุปกรณ์, ที่อยู่ IP, ชื่อเครือข่าย Wi-Fi อื่นๆ ที่อยู่ในระยะ ตัวข้อมูลถูกส่งไปยังบริษัทวิเคราะห์ข้อมูล Gozen Data ในปักกิ่ง ซึ่งเป็นผู้เชี่ยวชาญด้านการทำโฆษณาเจาะกลุ่มในหมู่ผู้ใช้สมาร์ททีวี</p>\n<p><img src=\"https://www.blognone.com/sites/default/files/externals/92d24345f63349d2455c46b86125299a.jpg\" /><br />\nภาพจาก <a href=\"https://www.skyworth.in/\">Skyworth</a></p>\n<p>เมื่อมีการเปิดเผยรายงานออกไปและบริษัทถูกวิจารณ์อย่างหนัก Skyworth จึงออกมาขอโทษและบอกด้วยว่าเลิกเป็นพาร์ทเนอร์กับ Gozen แล้ว และหยุดการใช้งานแอป  Gozen บนสมาร์ททีวีด้วย Gozen ออกแถลงการณ์บนเว็บไซต์ในวันเดียวกัน ระบุว่าจะปิดการใช้งานแอป Gozen Data Android และขอโทษที่ทำให้กังวงเรื่องประเด็นความเป็นส่วนตัว</p>\n<p>กรณี Skyworth และ Gozen เกิดขึ้นท่ามกลางนโยบายรัฐบาลจีนที่เข้มงวดกับข้อมูลส่วนตัวมากขึ้น เดือนมีนาคมที่ผ่านมา หน่วยงานไซเบอร์ของจีน Cyberspace Administration of China หรือ CAC <a href=\"https://www.blognone.com/node/121838\">สั่งผู้ให้บริการแอปพลิเคชั่นมือถือ ห้ามปิดกั้นการเข้าถึงบริการพื้นฐาน แม้ผู้ใช้งานปฏิเสธที่จะแบ่งปันข้อมูลส่วนตัวให้แพลตฟอร์ม</a> นอกจากนี้รัฐบาลกำลังร่างกฎหมายคุ้มครองข้อมูลส่วนบุคคลโดยอยู่ระหว่างการตรวจสอบ และคาดว่าจะมีผลบังคับใช้ในปีนี้</p>\n<p>ที่มา - <a href=\"https://www.scmp.com/tech/policy/article/3132091/chinese-tv-maker-skyworth-under-fire-excessive-data-collection-users\">SCMP</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/privacy\">Privacy</a></div><div><a href=\"/topics/smart-tv\">Smart TV</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"976e0d6deccb352e9868c0f687e3de766b3da8981f95e86de0aaf377defa377e","category":"Thai"}