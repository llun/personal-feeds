{"title":"Sony เตรียมขายจอย DualSense สองสีใหม่ Midnight Black และ Cosmic Red เดือนมิถุนายนนี้","link":"https://www.blognone.com/node/122673","date":1620960739000,"content":"<div><div><div><p>Sony เตรียมเปิดขายจอย DualSense คอนโทรลเลอร์หลักของเครื่อง PlayStation 5 สองสีใหม่คอนเซ็ปต์อวกาศ คือสี Midnight Black สีดำสนิท ที่น่าจะถูกใจแฟน DualShock 4 รุ่นดั้งเดิมหลายๆ คน และสี Cosmic Red สีแดงไวน์สลับดำ ทั้งสองแบบเตรียมวางจำหน่ายภายในเดือนมิถุนายน จุดที่น่าสนใจคือแม้สีดำจะราคา 70 ดอลลาร์เท่าสีปกติ (ราว 2,190 บาท) แต่สีแดงราคาเพิ่มเป็น 75 ดอลลาร์ (ราว 2,350 บาท)</p>\n<p>DualSense เป็นคอนโทรลเลอร์รุ่นใหม่ของ PlayStation 5 มาพร้อมระบบสั่นความละเอียดสูง (คล้ายคลึงกัยจอย Nintendo Switch) ที่สามารถจำลองสัมผัสของพื้นผิวต่างๆ ได้สมจริงยิ่งขึ้นจากการสั่นที่แตกต่างกัน รวมถึงมี Adaptive Trigger ปุ่ม L, R ที่ปรับแรงเสียดทานจำลองการเป็นไกปืน หรือแรงหนืดที่แตกต่างกันตามอัตราเร่งของรถในเกมแข่งรถได้ ดูรายละเอียดจอยทั้งสองสีเพิ่มเติมได้ที่หน้าเว็บ <a href=\"https://www.playstation.com/th-th/accessories/dualsense-wireless-controller/\">PlayStation</a></p>\n<p>อย่างไรก็ตาม นักวิเคราะห์ยังมองว่า<a href=\"https://www.blognone.com/node/122623\">เครื่อง PS5 อาจยังขาดตลาดไปถึงปีหน้า</a> ทำให้ผู้ที่ยังไม่ได้ซื้อเครื่องอาจต้องควานหากันพอสมควร และนอกจากนี้แม้จะมีจอยสีดำและแดงออกมาแล้ว แต่แผ่นเพลตของเครื่อง PS5 สีดำ หรือสติกเกอร์ตกแต่ง ปัจจุบันมีจำหน่ายจากแบรนด์อื่นที่ไม่ใช่ของ Sony เท่านั้น ส่วนแบบทางการยังไม่มีจำหน่ายแต่อย่างใด</p>\n<p>ที่มา - <a href=\"https://blog.playstation.com/2021/05/13/two-new-dualsense-wireless-controller-colors-hit-shelves-starting-next-month/\">PlayStation Blog</a>, <a href=\"https://www.engadget.com/sony-ps5-dualsense-controllers-new-colors-galaxy-141501637.html\">Engadget</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/dualsense\">DualSense</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"258f29d5e6f11b02fe5a549c4213cf014408cefed61306f4e6be950eba72fc8d","category":"Thai"}