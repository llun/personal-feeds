{"title":"ไมโครซอฟท์ออก DirectX 12 Agility SDK แยกการอัพเดต DirectX จาก Windows","link":"https://www.blognone.com/node/122307","date":1619094292000,"content":"<div><div><div><p><a href=\"https://www.blognone.com/node/115307\">ไมโครซอฟท์ออก DirectX 12 Ultimate เมื่อต้นปี 2020</a> โดยเป็นชุด API กราฟิกยุคใหม่ ทันสมัยเท่า Xbox Series X</p>\n<p>แต่ข้อจำกัดของ DirectX 12 Ultimate คือมันผูกกับ Windows 10 20H1 ขึ้นไป และในอนาคตถ้า DirectX มีฟีเจอร์ใหม่ นักพัฒนาเกมจำเป็นต้องรอผู้ใช้อัพเดตผ่าน Windows Update ก่อนจึงจะใช้ฟีเจอร์เหล่านี้ได้ กลายเป็นอุปสรรคในการรองรับฟีเจอร์ใหม่ๆ</p>\n<p>วันนี้ไมโครซอฟท์แก้เกมด้วยการออก <a href=\"https://devblogs.microsoft.com/directx/directx12agility/\">DirectX 12 Agility SDK</a> ที่สามารถผูกฟีเจอร์ใหม่ของ DirectX ไปกับไฟล์เกมได้เลย ไม่ต้องรอผู้ใช้อัพเดตระบบปฏิบัติการก่อน ตัว SDK นี้สามารถใช้ได้กับ Windows 10 19H2 ขึ้นไป ซึ่งไมโครซอฟท์บอกว่าครอบคลุมเกมเมอร์เกือบทั้งหมดแล้ว</p>\n<p><img src=\"https://www.blognone.com/sites/default/files/externals/c604e9702d10252376fc3d064ed619de.png\" /></p>\n<p>เพื่อพิสูจน์ศักยภาพให้เห็น ไมโครซอฟท์จึงออก Agility SDK เวอร์ชันแรก ที่นำ DirectX 12 Ultimate รุ่นมาตรฐาน (มีใน 20H1 อยู่แล้ว) บวกกับ Shader Model เวอร์ชัน 6.6 ที่จะรอออกพร้อม Windows 10 ตัวหน้า (ยังไม่มีที่ไหนเลย) มาให้ใช้งานกันทันที</p>\n<p>ไมโครซอฟท์บอกว่าแยก Agility SDK ออกมาจากเสียงสะท้อนของนักพัฒนาเกม ที่ต้องการใช้ฟีเจอร์ล่าสุดของ DirectX 12 Ultimate แต่ติดที่ผู้ใช้ไม่อัพเดตระบบปฏิบัติการ บริษัทเกมรายใหญ่ที่ประกาศสนับสนุนแล้วคือ Epic Games ที่จะนำไปใช้กับ Unreal Engine ของตัวเอง</p>\n<p>ภาพรวมของ DirectX คงเหมือนกับโปรแกรมอื่นๆ ใน Windows (เช่น Edge หรือแม้แต่ <a href=\"https://www.blognone.com/node/121748\">Notepad</a>) ที่แยกรอบการอัพเดตของตัวเองไม่ให้ผูกกับตัว OS เพื่อไม่ต้องรอรอบซึ่งกันและกัน</p>\n<p>ที่มา - <a href=\"https://devblogs.microsoft.com/directx/announcing-dx12agility/\">Microsoft</a></p>\n</div></div></div><div><div>Topics: </div><div><div><a href=\"/topics/directx\">DirectX</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"49834c22a30f4c76adc1ff09e349ec0f9a37804477a24f7cb488ac278ea7f37d","category":"Thai"}