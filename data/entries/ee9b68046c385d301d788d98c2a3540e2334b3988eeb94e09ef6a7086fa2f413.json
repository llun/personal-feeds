{"title":"Canon เปิดตัวเลนส์เมาท์ RF 3 รุ่น: มาโคร 100mm, เทเล 400mm และ 600mm","link":"https://www.blognone.com/node/122181","date":1618385420000,"content":"<div><div><div><p>Canon เปิดตัวเลนส์ใหม่สำหรับกล้องเมาท์ RF ทั้งหมด 3 รุ่น โดยแบ่งเป็นเลนส์มาโคร 1 รุ่น และเลนส์เทเลโฟโต้ 2 รุ่น</p>\n<p>สำหรับเลนส์รุ่นแรกคือ RF 100mm F2.8L Macro IS USM เป็นเลนส์เน้นการถ่ายภาพระยะใกล้หรือมาโครตัวแรกของเมาท์เลนส์แบบ RF ระยะโฟกัสใกล้สุดอยู่ที่ 26 เซนติเมตร ให้กำลังขยายสูงสุดถึง 1.4 เท่า พร้อมระบบกันสั่นที่ปรับเป็นไฮบริดได้เมื่อระยะโฟกัสสั้น แต่ถ้าเป็นโหมดปกติ ระบบกันสั่นจะกันสั่นได้สูงสุด 5 สต็อปในตัวเลนส์ และสูงสุดถึง 8 สต็อปเมื่อใช้กับกล้องที่มาพร้อมระบบกันสั่น</p>\n<p>ตัวเลนส์มีชิ้นเลนส์ทั้งหมด 17 ชิ้น แบ่งเป็น 13 กลุ่ม ใช้โค้ตติ้งแบบ Super Spectra เพื่อลดแฟลร์และโกสท์ ระบบออโต้โฟกัสใช้ Dual Nano USM เป็น Nano USM linear สองตัวเพื่อให้โฟกัสได้เร็วและเงียบ มีวงแหวนปรับการตั้งค่าอย่าง ISO และ Exposure Compensation</p>\n<p>ฟีเจอร์ที่น่าสนใจของเลนส์มาโครรุ่นใหม่คือระบบปรับ spherical abberration หรือ SA (เหมือน Defocus Control ของ Nikon) ที่ปรับวงแหวนเพื่อควบคุมโบเก้รวมถึงความซอฟต์ของภาพ</p>\n<p>Canon จะวางจำหน่ายเลนส์ RF 100mm F2.8L Macro IS USM ที่ราคา 1,399 ดอลลาร์ หรือราว 44,000 บาท คาดว่าจะวางจำหน่ายในเดือนกรกฎาคมนี้</p>\n<p><img src=\"https://www.blognone.com/sites/default/files/externals/4e9ad9f4e641113d0ab7c5f88bef850b.jpg\" /><br />\nRF 100mm F2.8L Macro IS USM</p>\n<p>ถัดไปคือเลนส์ RF 400mm F2.8L IS USM และ 600mm F4L IS USM ทั้งสองตัวเป็นเลนส์เทเลโฟโต้ มีชิ้นเลนส์ภายในเหมือนกัน คือ 17 ชิ้นใน 13 กลุ่ม มีเลนส์ Super UD หนึ่งชิ้น และฟลูออไรด์อีก 2 ชิ้น พร้อมโค้ตติ้ง Super Spectra และ Air Sphere โดย Canon เคลมว่าระบบกันสั่นในตัวเลนส์สามารถกันสั่นได้สูงสุดถึง 5.5 สต็อป</p>\n<p>ระยะโฟกัสใกล้สุดของเลนส์ 400mm F2.8 อยู่ที่ 2.5 เมตร ส่วน 600mm F4 อยู่ที่ 4.2 เมตร กำลังขยายสูงสุดอยู่ที่ 0.17 และ 0.15 ตามลำดับ โดยเลนส์ทั้งสองตัวซีลกันสภาพอากาศ และมีโต้ตติ้งฟลูออรีนในชิ้นเลนส์หน้าสุดเพื่อลดการเกาะของน้ำและน้ำมัน</p>\n<p>สำหรับเลนส์ RF 400mm F2.8L IS USM จะวางจำหน่ายที่ราคา 11,999 ดอลลาร์ หรือราว 378,000 บาท และ 600mm F4L IS USM จะวางจำหน่ายที่ราคา 12,999 ดอลลาร์ หรือราว 410,000 บาท โดยคาดว่าจะวางจำหน่ายในเดือนกรกฎาคมนี้</p>\n<p>ที่มา - dpreview (<a href=\"https://www.dpreview.com/news/8383854721/new-canon-rf-100mm-f2-8l-macro-is-usm-lets-you-adjust-bokeh-on-the-fly\">1</a>, <a href=\"https://www.dpreview.com/news/8065618937/canon-announces-400mm-f2-8l-and-600mm-f4l-rf-mount-lenses\">2</a>)</p>\n<p><img src=\"https://www.blognone.com/sites/default/files/externals/ebcd37a1534af282b98acd6c56cb3357.jpg\" /> <br />\nRF 400mm F2.8L IS USM</p>\n<p><img src=\"https://www.blognone.com/sites/default/files/externals/871390b0bd45cbb0c85c9137f3300987.jpg\" /><br />\nRF 600mm F4L IS USM</p>\n</div></div></div><div><div>Topics: </div><div><div><a href=\"/topics/canon\">Canon</a></div><div><a href=\"/topics/eos\">EOS</a></div><div><a href=\"/topics/lens\">Lens</a></div><div><a href=\"/topics/mirrorless\">Mirrorless</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ee9b68046c385d301d788d98c2a3540e2334b3988eeb94e09ef6a7086fa2f413","category":"Thai"}