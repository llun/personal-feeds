{"title":"เซิฟเวอร์ Apex Legends ถูกแฮก ใส่ข้อความให้ทีมงานซ่อมเกม Titanfall ภาคแรก","link":"https://www.blognone.com/node/123574","date":1625460095000,"content":"<div><div><div><p>เมื่อคืนนี้ เกม Apex Legends ถูกแฮกเกอร์แฮกเซิฟเวอร์ Matchmaking หรือเซิฟเวอร์จับคู่ผู้เล่น โดยแฮกเกอร์ใส่ข้อความและเว็บไซต์ “SaveTitanFall.com” ในหน้าเมนู และหน้า Matchmaking ในเกม ก่อนที่ทีมงานจะแก้ไขได้สำเร็จ และ<a href=\"https://twitter.com/Respawn/status/1411871551213944837\">ทวิตยืนยัน</a>ว่าจัดการปัญหาเซิฟเวอร์ได้แล้ว เมื่อช่วงเก้าโมงเช้าที่ผ่านมา</p>\n<p>เกม Titanfall ภาคแรกไม่มีโหมดเนื้อเรื่อง ออกวางขายในปี 2014 ปัจจุบันยังมีผู้เล่นอยู่ แต่เกมประสบปัญหาแฮกเกอร์รันสคริปต์ที่ทำให้ผู้เล่นที่ยังเล่นอยู่ไม่สามารถเล่นเกมได้ และถูกเตะไปยังหน้าเดสก์ท็อป <a href=\"https://www.pcgamesn.com/titanfall/titanfall-hackers\">ตั้งแต่ปี 2019</a></p>\n<p>ทีมงาน Respawn ที่น่าจะยุ่งกับการพัฒนา Apex Legends อยู่ ไม่ได้กลับไปแก้ปัญหาเกม Titanfall เสียที ทำให้ผู้เล่นที่ยังเล่นอยู่ ส่งเสียงเรียกร้องโดยการแฮกเกม Apex Legends เพราะถ้าจะวางขาย Titanfall ภาคแรกอยู่ ก็ควรจะดูแลให้อยู่ในสภาพที่ยังเล่นได้ด้วย แต่การไปเรียกร้องโดยสร้างความเดือดร้อนให้ผู้เล่นเกมอื่น ก็อาจจะไม่ถูกวิธีนัก</p>\n<p>แฟนเกมระดับฮาร์ดคอร์ ที่ไม่ว่าจะผ่านไปนานแค่ไหน ก็ยังเล่นเกมที่ตัวเองรัก มีให้เห็นเสมอ แน่นอนว่าถ้า Titanfall ไม่วางขายบน Origin หรือสโตร์อื่นๆ แล้ว ทีมงานอาจระบุว่า Titanfall เป็นเกมที่เลิกซัพพอร์ตแล้วได้ แต่เมื่อเกมยังวางขายอยู่ การปฏิเสธการรับผิดชอบจึงอาจทำได้ไม่เต็มปาก และทำให้เกิดเหตุการณ์กลืนไม่เข้าคายไม่ออกแบบนี้ขึ้น</p>\n<p>ที่มา - <a href=\"https://www.theverge.com/2021/7/4/22563257/save-titanfall-hackers-apex-legends-ea-respawn\">The Verge</a></p>\n<p><img src=\"https://www.blognone.com/sites/default/files/externals/5160d8d87f33713fc13ed354cde765db.png\" /></p>\n</div></div></div><div><div>Topics: </div><div><div><a href=\"/topics/apex-legends\">Apex Legends</a></div><div><a href=\"/topics/respawn\">Respawn</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b5cd6d91201705f1fd56142e20f48000439afc15463713b614b04ad4d38f3a24","category":"Thai"}