{"title":"Ghost - บริษัทที่ออกแบบให้ไม่มีทางขายกิจการ","link":"https://menn.blog/ghost-company/","date":1617429269000,"content":"<img src=\"https://menn.blog/content/images/2021/04/ghost-cover.jpg\" /><p>อ่านข่าวนี้ในยามเช้าแล้วก็รู้สึกดี</p><figure><a href=\"https://www.adweek.com/media/newsletter-platform-ghost-generates-3-3-million-doubling-its-revenue/\"><div><div>Newsletter Platform Ghost Generates $3.3 Million, Doubling Its Revenue</div><div>The open-source publishing nonprofit has no owners and cannot be acquired.</div><div><img src=\"https://www.adweek.com/wp-content/uploads/2020/08/246x0w.png\" /><span>Adweek</span><span>Mark Stenberg 1 day ago</span></div></div><div><img src=\"https://www.adweek.com/wp-content/uploads/2021/04/newsletter-ghost-double-revenue-2021-600x315.jpg\" /></div></a></figure><p>แม้จะพาดหัวในเชิงรายได้ ว่า Ghost ที่เป็นบริษัทซอฟต์แวร์ขนาดเล็ก ทีมงาน 21 คน สามารถสร้างรายได้ปีละร้อยล้านบาท เติบโตเท่าตัวจากปีที่แล้ว</p><p>แต่ประเด็นที่งดงามในข่าวนี้ คือ Ghost เป็นบริษัทที่สร้างขึ้นมาให้ขายกิจการไม่ได้, ผลงานที่สร้างจะเป็น Open Source เสมอ, และตั้งเป้าจะเป็นบริษัทขนาดเล็ก ที่ผู้ก่อตั้งอยากทำงานตลอดไป</p><h2>เริ่มต้นที่ WordPress</h2><p>John O'Nolan ที่เป็นผู้ก่อตั้ง Ghost นั้น เคยทำงานเป็นรองหัวหน้าทีมออกแบบของ WordPress มาก่อน (2009-2012) แต่เมื่อ WordPress ยิ่งโต ยิ่งมีนักลงทุนเข้ามาเยอะขึ้น ทำให้เค้ารู้สึกว่าทิศทางขององค์กร เดินไปตามความคิดนักลงทุน มากกว่าผู้ใช้งาน</p><p>แล้วเค้าก็ตั้งคำถามกับตัวเองว่า <strong><em>เราจะสร้างบริษัทแบบไหน ถ้าเราไม่มีทางขายกิจการได้?</em></strong></p><p>จนในที่สุด คำตอบของเค้าก็คือ</p><blockquote>เราต้องสร้างผลิตภัณฑ์ที่ผู้คนตกหลุมรัก และดึงดูดผู้ใช้ที่เราไม่เกลียด เพราะเราต้องอยู่กับมันไปนานแสนนาน - จนไม่อยากลาออกหรือขายบริษัท</blockquote><div><h3>ดึงดูดผู้ใช้ที่เราไม่เกลียด?</h3><p>คำนี้สะดุดใจผมมาก พอคิดว่า ถ้าผมทำงานใน WordPress คำว่า ผู้ใช้ที่เราเกลียด จะหมายถึงใคร?</p><p>ผมน่าจะหมายถึง</p><ul><li>คนสร้างธีมรกๆ อ้วนๆ ดูสวย แต่โหลดช้า หนักเครื่อง ใช้จริงไม่ได้ ที่มีอยู่เต็ม ThemeForest</li><li>คนสร้างปลั๊กอินแย่ๆ มาใส่ในเวิร์ดเพรส ไม่คำนึงถึงช่องโหว่และความเป็นส่วนตัว</li><li>คนทำโฮสติ้งห่วยๆ ที่เน้นราคาถูกและไม่อัปเดตความปลอดภัย ทำให้เว็บทำด้วย WordPress ถูกแฮคกันบ่อยมาก</li><li>ผู้ใช้งานที่รู้สึกว่า เวิร์ดเพรสต้องเป็นแบบนี้แหละ ลงปลั๊กอินเยอะๆ ใส่อะไรไปรกๆ มีทุกฟีเจอร์ที่อยากได้ โมจนสุดท้ายไม่กล้าอัปเดต และเว็บก็โดนแฮคในที่สุด</li></ul><p>ทั้งที่ WordPress เป็นระบบที่ดีและปลอดภัยมาก แต่ดันรายล้อมด้วย \"ผู้มีส่วนได้เสีย\" จำนวนมากที่ละเลยและไม่ใส่ใจ Best Practice</p></div><h2>ระดมทุนสร้าง Ghost</h2><p>หลังจากใคร่ครวญอยู่พักใหญ่ John O'Nolan ก็เริ่มต้นด้วยการสร้างแคมเปญที่ Kickstarter เพื่อระดุมทุนก้อนแรก $300,000 (ประมาณ 10 ล้าน) แล้วออกจาก WordPress มาก่อตั้งองค์กรไม่แสวงผลกำไร ที่มีเป้าหมายคือสร้าง Ghost - ระบบเขียนบล็อกที่ดีที่สุด ด้วยเทคโนโลยี node.js ล่าสุดในยุคนั้น - โดยเค้าจะเป็นแค่ผู้ดูแลผลประโยชน์ ไม่ใช่เจ้าของ ไม่มีสิทธิขายบริษัทใดๆ</p><p>Ghost ตั้งเป้าเป็นบริษัทขนาดเล็ก ที่เลี้ยงตัวเองได้ โดยทำ Software แจกฟรี (Open Source ด้วย MIT License) วางแผนให้มีพนักงานไม่เกิน 50 คน เพราะเค้าเชื่อว่า ยิ่งทีมงานขนาดใหญ่ ก็ยิ่งมีปัญหา ต้องขึ้นราคา และทอดทิ้งลูกค้าเดิมที่มีกำลังจ่ายไม่มาก</p><p>เค้าเชื่อว่า ในโลกของ Open Source นั้น ไม่มีผู้ชนะรายเดียว (Winner-Take-All) เพราะทุกคนต่างมีเสรีภาพที่จะดัดแปลง แก้ไข และสร้างสรรค์ต่อยอดงานของคนอื่นๆ ได้เสมอ</p><h2>กลุ่มเป้าหมายของ Ghost</h2><p>Ghost นั้นโฟกัสที่เครื่องมือในการเขียนบล็อกที่ดีที่สุด ต่างจาก WordPress ที่แม้เริ่มจากการเขียนบล็อก แต่เติบโตไปจนกลายเป็นเครื่องมือที่ทำได้แทบทุกอย่าง</p><p>เมื่อโฟกัส ทำให้เค้าเลือกที่จะไม่พัฒนาหลายๆ อย่าง และเปิดโอกาสให้นักพัฒนารายอื่นๆ มาเป็น Partner เพื่อเค้าจะทำแค่สิ่งที่ทำให้เขียนบล็อกได้ง่าย ได้รื่นรมย์ </p><p>จนเวอร์ชั่นล่าสุดคือการพัฒนาระบบสมาชิก ที่ทำให้ผู้เขียน หรือผู้สร้างผลงาน สามารถสร้างรายได้ผ่านการสมัครสมาชิกรายเดือนรายปี ด้วยระบบของตัวเอง เค้าไม่คิดค่านายหน้าหรือส่วนแบ่งใดๆ</p><blockquote>เราต้องการให้องค์กรสื่อและเหล่าผู้สร้างสรรค์ผลงานทั้งหลาย เป็นเจ้าของระบบและเทคโนโลยีของตัวเอง เพราะนั่นจะทำให้ไม่มีใครมาบงการอนาคตของพวกเค้าได้<br /><br />ซึ่งหากใช้ Ghost เค้าจะเป็นเจ้าของระบบเอง ทั้ง Tech Stack<br /><br />- John O'Nolan</blockquote><h2>การเติบโตของ Ghost</h2><figure><img src=\"https://menn.blog/content/images/2021/04/ghost-graph.jpg\" /><figcaption>จาก <a href=\"https://twitter.com/JohnONolan/status/1373004684395487232\">ทวีตของ John O'Nolan</a></figcaption></figure><p>Ghost นั้นเชื่อในระบบสมาชิกที่สนับสนุนต่อเนื่อง (Subscription) รายได้หลักเลยมาจากค่า Hosting ในขณะที่เปิดให้โหลดซอฟต์แวร์ไปติดตั้งได้ฟรีได้ด้วย</p><p>ปัจจุบันสมาชิกที่จ่ายเงิน (เดือนละ $9 - $199) มีจำนวน 7 พันราย รายได้ปีละ 3.3 ล้านเหรียญ (ประมาณร้อยล้านบาท) ส่วนคนที่โหลดโค้ดไปติดตั้ง รวมแล้ว 2 ล้านครั้ง ตั้งแต่ปี 2013</p><h2>การกุศล หรือ ผลกำไร?</h2><blockquote>ที่ผมตั้งเงื่อนไขว่าต้องเป็นบริษัทขนาดเล็กและไม่ขายกิจการ ไม่ใช่เพราะจะทำการกุศล หรือต่อต้านทุนนิยม<br /><br />ผมแค่จะสร้างสรรค์ผลิตภัณฑ์ที่ดีที่สุด สร้างบริษัทที่เราหลงใหล เพื่อจะตอบกับคนอื่นได้ว่า สิ่งที่มีค่าที่สุด คืออะไร?</blockquote><p>อ่านจบแล้วก็ถึงกับต้องไปสมัคร <a href=\"https://ghost.org/pricing/\">Ghost(Pro)</a> โดยพลัน </p><p>แม้ผมจะมาจากประเทศโลกที่ 3 อยู่ในจังหวัดที่ยากจนที่สุดในประเทศ แต่ผมขอสนับสนุนคุณนะ <strong>John O'Nolan</strong> และ <strong>Ghost!</strong></p>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"df0e5e4aeb6144594854ca876832cd682531e5e81afa7df087e878a7fe3bc0f1","category":"Thai"}