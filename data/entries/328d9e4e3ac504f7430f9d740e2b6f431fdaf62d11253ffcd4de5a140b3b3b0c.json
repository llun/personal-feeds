{"title":"Netflix ไตรมาส 1/2021 จำนวนสมาชิกใหม่เพิ่มขึ้นเกือบ 4 ล้านคน","link":"https://www.blognone.com/node/122275","date":1618966649000,"content":"<div><div><div><p>Netflix รายงานผลประกอบการประจำไตรมาสที่ 1 ปี 2021 รายได้รวมเพิ่มขึ้น 24% จากช่วงเดียวกันในปีก่อนเป็น 7,163 ล้านดอลลาร์ และมีกำไรสุทธิ 1,707 ล้านดอลลาร์ จำนวนสมาชิก 207.64 ล้านคน เพิ่มขึ้น 3.98 ล้านคน จาก<a href=\"https://www.blognone.com/node/120693\">ไตรมาสที่ 4 ปี 2020</a></p>\n<p>จำนวนสมาชิกใหม่ในไตรมาสที่ผ่านมาเพิ่มขึ้นไม่มาก Netflix ระบุว่ามาจากทั้งตัวเลขในปี 2020 ที่เพิ่มสูงมากกว่าปกติไปก่อนหน้านี้เพราะโควิด-19 และคอนเทนต์ใหม่ที่มีไม่มาก เนื่องจากการผลิตล่าช้าเพราะโควิด-19 เช่นกัน อย่างไรก็ตาม Netflix มองว่าแม้โควิด-19 ทำให้ภาพธุรกิจในระยะสั้นไม่ชัดเจนมาก แต่ระยะยาวนั้นชัดเจนว่าวิดีโอสตรีมมิ่งเป็นเทรนด์ในอุตสาหกรรมบันเทิง</p>\n<p>คอนเทนต์ที่ได้รับการตอบรับที่ดี Netflix ยกตัวอย่างเช่น Firefly Lane ซีซั่น 1 ที่มีผู้ชม 49 ล้านคนใน 28 วันแรกที่เผยแพร่, Fate: The Winx Saga (57 ล้าน), I Care A Lot (56 ล้าน), Space Sweeper (26 ล้าน)</p>\n<p>Netflix พูดถึงภาพรวมการแข่งขันในตลาดวิดีโอสตรีมมิ่งว่าถึงตอนนี้ บริษัทยังมีส่วนแบ่งการชิงสายตาหน้าจอ (Screen Time) เฉพาะในอเมริกาน้อยกว่า 10% และน้อยกว่านี้มากถ้าเป็นภูมิภาคอื่น ฉะนั้นโอกาสการเติบโตยังมีอีกมาก ส่วนคู่แข่งนั้น Netflix บอกว่าตัวเลขจำนวนสมาชิก เป็นเพียงตัวชี้วัดหนึ่งของทั้งหมด เพราะอาจมีการให้ส่วนลด ขายแพ็คเกจพ่วง ที่ Netflix สนใจด้วยคือรายได้และจำนวนการรับชม</p>\n<p>ที่มา: <a href=\"https://s22.q4cdn.com/959853165/files/doc_financials/2021/q1/FINAL-Q1-21-Shareholder-Letter.pdf\">Netflix</a> (pdf)</p>\n<p><img src=\"https://www.blognone.com/sites/default/files/externals/ec602cb3efccdb4b1775e0c689e06e91.jpg\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"328d9e4e3ac504f7430f9d740e2b6f431fdaf62d11253ffcd4de5a140b3b3b0c","category":"Thai"}