{"title":"ไมโครซอฟท์นำเกมเก่ายุค Xbox 360 มาให้เล่นบนมือถือ สตรีมผ่าน xCloud","link":"https://www.blognone.com/node/122014","date":1617357330000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>ไมโครซอฟท์ยังเดินหน้าเรื่อง backward compatibility ของเกมเก่า Xbox ต่อไป โดยล่าสุดประกาศนำเกมเก่ายุค Xbox 360 จำนวน 16 เกม มาเปิดให้เล่นผ่าน xCloud แปลว่าเราสามารถสตรีมเกมดังในอดีต เช่น Fable II, Gears of War 2, Perfect Dark Zero มาเล่นบนสมาร์ทโฟนได้อย่างถูกต้อง ส่งผลให้สมาร์ทโฟนยุคปัจจุบันกลายเป็นคอนโซลย้อนยุคได้ทันทีถ้ามีสมาชิก xCloud</p>\n<p>จุดที่น่าสนใจคือในบรรดาเกมชุดนี้ ยังมีเกมเก่าของ Bethesda อย่าง Fallout: New Vegas, The Elder Scrolls III: Morrowind และ The Elder Scrolls IV: Oblivion มาร่วมด้วย ซึ่งไมโครซอฟท์สามารถทำได้หลังควบรวม Bethesda เสร็จเรียบร้อยแล้วนั่นเอง</p>\n<p>เว็บเกม Kotaku ออกมาชื่นชมไมโครซอฟท์ในเรื่องนี้ ว่าเป็นการอนุรักษ์เกมเก่าๆ ให้ยังคงอยู่และกลับมาเล่นใหม่ได้สะดวก ในขณะที่ฝั่ง Sony ที่เคยเป็นเลิศด้านการนำเกมเจนก่อนมาเล่นบนคอนโซลเจนปัจจุบัน (เช่น เอาแผ่น PS1 ไปเล่นบน PS2 ได้ทันที) กลับละเลยตลาดนี้ไปในช่วงปลายยุค PS3 ที่ถอดฟีเจอร์การเล่นเกม PS2 ออก</p>\n<p>Kotaku ยังเปรียบเทียบว่า <a href=\"https://www.blognone.com/node/121935\">Sony เพิ่งปิดร้านขายเกมดิจิทัลสำหรับ PS3, PSP, Vita</a> แต่ลูกค้า Xbox 360 ที่ออกขายในปี 2005 ยังสามารถซื้อเกมดิจิทัลได้อยู่จนถึงทุกวันนี้ และต่อให้ไม่มีคอนโซลเก่าแล้ว ลูกค้าที่ซื้อ Xbox Series X รุ่นใหม่ล่าสุด ก็สามารถซื้อเกมจาก Xbox รุ่นแรกมาเล่นได้ถ้าต้องการจริงๆ</p>\n<p>ที่มา - <a href=\"https://news.xbox.com/en-us/2021/03/31/backward-compatibility-reaches-the-clouds-for-xbox-game-pass-ultimate-members/\">Xbox</a>, <a href=\"https://kotaku.com/xbox-is-supporting-old-games-while-sony-and-nintendo-a-1846600985\">Kotaku</a></p>\n<p><img alt=\"No Description\" src=\"https://www.blognone.com/sites/default/files/externals/f35a8e3198ec533d7b917cfddae9e765.jpg\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/xbox\">Xbox</a></div><div class=\"field-item odd\"><a href=\"/topics/xcloud\">xCloud</a></div><div class=\"field-item even\"><a href=\"/topics/games\">Games</a></div><div class=\"field-item odd\"><a href=\"/topics/xbox-360\">Xbox 360</a></div><div class=\"field-item even\"><a href=\"/topics/xbox-game-pass\">Xbox Game Pass</a></div><div class=\"field-item odd\"><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1609a390b3ff8904842a4d14b0d9f6637605bb890ce979e05ca5070a3e9c80b8","category":"Thai"}