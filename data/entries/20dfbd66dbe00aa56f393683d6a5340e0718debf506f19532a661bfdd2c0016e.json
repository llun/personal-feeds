{"title":"EA เลื่อนแผนออกเกม Need for Speed ภาคใหม่ โยกทีมพัฒนาไปช่วยทำ Battlefield","link":"https://www.blognone.com/node/121465","date":1614657342000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Laura Miele หัวหน้าฝ่ายสตูดิโอของ EA ให้สัมภาษณ์กับ Polygon ว่าสั่งชะลอการพัฒนาเกมแข่งรถ Need for Speed ภาคใหม่ออกไปหนึ่งปี เพื่อให้บริษัทลูก Criterion Games หันมาช่วยพัฒนาเกม Battlefield ภาคใหม่ที่จะออกช่วงปลายปีนี้</p>\n<p>Criterion Games สร้างชื่อมาจากเกมแข่งรถซีรีส์ Burnout แล้วถูก EA ซื้อกิจการในปี 2003 จากนั้นมีโอกาสได้ทำเกม Need for Speed สองภาค (Most Wanted และ Rivals) แต่ช่วงหลังมีบทบาทในฐานะสตูดิโอสนับสนุนเกม Star Wars Battlefront ทั้งสองภาค และ Battlefield V ที่มี DICE เป็นสตูดิโอหลัก</p>\n<p>Miele ให้เหตุผลว่า<a href=\"https://www.blognone.com/node/120102\">การซื้อสตูดิโอ Codemasters</a> ทำให้ปีนี้ EA มีเกมแข่งรถออกใหม่แน่ๆ 1 เกม ทำให้ Criterion ไม่จำเป็นต้องรีบพัฒนาเกมแข่งรถมาขายให้ทันปีนี้ จึงตัดสินใจโยกงานไปช่วย DICE ทำเกมหลักของบริษัทคือ Battlefield แทน</p>\n<p><a href=\"https://www.blognone.com/node/121381\">ช่วงนี้สตูดิโอ BioWare ของ EA เต็มไปด้วยปัญหามากมาย จนล่าสุดต้องประกาศหยุดพัฒนา Anthem</a> แต่ Miele ยืนยันว่า Criterion ไม่มีปัญหาภายในใดๆ และที่ผ่านมาก็ทำงานร่วมกับ DICE เป็นอย่างดี</p>\n<p><img alt=\"No Description\" src=\"https://www.blognone.com/sites/default/files/externals/746ae2124891e5f39278521a87dd1a3f.jpg\" ></p>\n<p>ที่มา - <a href=\"https://www.polygon.com/2021/3/1/22307226/battlefield-6-release-date-need-for-speed-2021-delayed-ea-dice-criterion-codemasters\">Polygon</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/ea\">EA</a></div><div class=\"field-item odd\"><a href=\"/topics/need-for-speed\">Need for Speed</a></div><div class=\"field-item even\"><a href=\"/topics/battlefield\">Battlefield</a></div><div class=\"field-item odd\"><a href=\"/topics/criterion-games\">Criterion Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"20dfbd66dbe00aa56f393683d6a5340e0718debf506f19532a661bfdd2c0016e","category":"Thai"}