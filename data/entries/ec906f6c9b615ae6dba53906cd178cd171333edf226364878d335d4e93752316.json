{"title":"เงินหรือชีวิต – หนังสือที่เปลี่ยนแปลงเราไปตลอดกาล","link":"https://menn.blog/your-money-your-life/","date":1525143600000,"content":"<img src=\"https://menn.blog/content/images/2021/03/your-money-your-life.jpg\" /><p>อันที่จริง ก็อยากเขียนแนะนำหนังสือวรรณกรรมลึกๆ เท่ๆ แบบ <a href=\"https://www.the101.world/life/bodthajorn-interview/\">บทสัมภาษณ์ของท่านจ๋ง</a> บ้าง แต่เมื่อพบว่าหนังสือที่เปลี่ยนแปลงชีวิตในแต่ละช่วงของผมนั้นมีแต่หนังสือฮาวทู ก็ยอมจำนนโดยดีว่า งั้นแนะนำหนังสือฮาวทูก็ได้ (ฟระ)</p><p>มีคนไปขุดบล็อกเก่าของผมที่เคยบันทึกว่า</p><blockquote>หากเราทำงานได้เงิน นำเงินไปซื้อความสุข เราจะเสีย “ค่าธรรมเนียม” บางอย่าง เช่น ภาษี, ความรอบคอบในการตัดสินใจซื้อความสุข (…ซื้อหน่อยน่า ทำงานหนักมาทั้งเดือนนะ!…) ฯลฯ ผมจึงพยายามออกแบบชีวิตด้วยเงื่อนไขแรกว่า ต้องได้ทำงานแล้วมีความสุขก่อน<br /><br />บันทึก <a href=\"http://www.imenn.com/2009/04/superior-way/\">วิถีแห่งเจ้าสำนัก</a></blockquote><p>เลยทำให้ไปตอบว่า แนวคิดนี้ หนังสือที่อธิบายได้ดีมาก ชื่อว่า <strong>“เงินหรือชีวิต – Your Money or Your Life”</strong> จึงมีมิตรสหายมาทักว่า ปัจจุบันสำนักพิมพ์ <a href=\"https://shop.onopen.com/#/products/your-money-or-your-life-categories\">Openbooks</a> เพิ่งไปซื้อลิขสิทธิ์ฉบับปรับปรุงใหม่มา</p><p>ผมเลยตัดสินใจเขียนถึงดีกว่า ขอหยิบบทความที่เคยเขียนไว้แต่ไม่ได้ตีพิมพ์มาใส่ในบล็อกละกันครับ</p><figure><img src=\"https://menn.blog/content/images/2021/03/your-money-your-life-book.jpg\" /></figure><h2>เงินคืออะไร?</h2><p>หนังสืออธิบายได้ดีมากว่า</p><blockquote>เงินคือสิ่งที่ใช้พลังชีวิตไปแลกมา</blockquote><p>หนังสือเริ่มต้นโดยให้เราปิดงบดุลตัวเอง ว่าทั้งชีวิตที่ผ่านมา เราสร้างรายได้ได้ทั้งหมดเท่าไหร่กันแน่ และเหลือสินทรัพย์เท่าไหร่กันแน่ พลังชีวิตของเราหายไปเพื่อแปลงเป็นเงิน แล้วเราก็ใช้เงินเพื่อแปลงกลับมาเป็นพลังชีวิตอีกครั้ง รวมแล้วมันแค่ไหน คุ้มมั้ย?</p><div><p>เช่น คนเงินเดือน 3 หมื่น มีเงินเก็บเดือนละ 5 พันและค่าใช้จ่ายที่จำเป็นจริงๆ ไม่เกี่ยวกับงาน 5 พัน แปลว่ารายจ่ายที่ฟุ่มเฟือยหรือพ่วงมากับงาน คือ 2 หมื่น (ค่ารถ, ค่าที่พัก, ค่าแต่งตัว ฯลฯ ซึ่งใครๆ ก็ต้องจ่ายกัน)<br /><br />เหลือรายได้จริงๆ เดือนละหมื่น คิดเป็นค่าแรงวันละ 450 บาท<br /><br />แปลว่า ถ้าเราจะจ่ายเงิน 450 บาท เรากำลังจะเอาพลังชีวิต 1 วันของเราไปใช้<br /><br />แล้วเงินจำนวนเท่านี้ หากเราจ่ายไปแล้ว เราได้พลังชีวิตกลับมา 1 วันจริงหรือเปล่า?</p></div><p>เมื่อเวลาผ่านไป ปิดงบไปเรื่อยๆ เราจะพบว่า ทุกครั้งที่เราเอาความสุข/พลังชีวิตไปแลกเงิน แล้วเอาเงินกลับไปซื้อความสุข/พลังชีวิตคืนมา เราจะสูญเสียบางส่วนไป เทียบแล้วมันไม่คุ้มเลยกับถ้าหากเราทำในสิ่งที่ได้รับความสุข/พลังชีวิตโดยตรง แต่ได้เงินน้อยกว่า</p><p>และระหว่างทางของการปิดงบ เราจะเริ่มพบว่า อะไรคือ “รายจ่ายที่ไม่คุ้มค่า” บางคนอาจจะเจอว่าเป็นรายจ่ายที่พ่วงมากับงาน, รายจ่ายที่พ่วงมากับเพื่อน / ครอบครัว / การเข้าสังคม หรือบางที รายจ่ายนั้นเกิดขึ้นเพราะเราไม่มี “เวลาที่เหมาะสม” หรือ “อยู่ในที่ที่ไม่เหมาะสม” เราเลยต้องแย่งกันกิน, แย่งกันเดินทาง, แย่งกันเที่ยว, แย่งกันพักผ่อน ฯลฯ ทั้งๆ ที่หากปรับเวลาหรือสถานที่ใหม่ ค่าใช้จ่ายเหล่านั้นจะเปลี่ยนไปโดยสิ้นเชิง</p><p>เมื่อรู้ว่า รายได้มาทางไหน รายจ่ายไปทางไหน อันไหนคุ้ม อันไหนไม่คุ้ม เราจะเริ่มคิดว่า เราจะต้องเปลี่ยนแปลงอะไรซักอย่างแล้ว</p><blockquote>คนหนุ่มสาวในเมือง เงินเดือน 2-3 หมื่น แม่งใช้ชีวิตแพงชิบหาย<br />‘รงค์ วงษ์สวรรค์</blockquote><h2>เราต้องการวิถีชีวิตแบบไหน?</h2><p>การหนีจากสิ่งที่ไม่ชอบนั้นง่าย แต่การหาสิ่งที่ใช่นั้นยาก เราต้องค่อยๆ หาไปว่า อะไรคือสิ่งที่ทำให้เรามีความสุข/มีพลังชีวิตได้มาก แต่เสียค่าใช้จ่ายน้อย อาชีพแบบไหนที่ทำแล้วได้เงินคุ้มกับพลังชีวิตที่เสียไป บางครั้งเราอาจจะพบว่า เราเลือกสิ่งที่ได้รายได้น้อยลงก็ได้ ถ้าโดยรวมทำให้รายจ่ายเราลดลง และเหลือเงินเก็บมากขึ้น (เพราะเราไม่ต้องจ่ายเงินซื้อความสุขมาชดเชย) หรืออาจจะยอมเปลี่ยนไปทำงานที่ไม่ค่อยชอบแต่รายได้สูง และมีเวลาทำสิ่งที่ชอบเป็นงานอดิเรกหรืองานอาสาสมัครแทน ก็ได้เช่นกัน</p><p>ซึ่งทั้งหมดนั้น เราต้องค่อยๆ บันทึกและค้นหาตัวเอง คิดทุกความเป็นไปได้ ทั้งอาชีพเดิม / อาชีพใหม่, ที่อยู่เดิม / ที่อยู่ใหม่, ที่ทำงานเดิม / ที่ทำงานใหม่, หรือปัจจัยอื่นๆ ที่เรามองเห็นจากการใช้จ่ายของเรา</p><hr /><h2>เงินแค่ไหนที่เพียงพอกับวิถีชีวิตของเรา?</h2><figure><img src=\"https://menn.blog/content/images/2021/03/money-vs-happiness.jpg\" /></figure><p>เมื่อได้วิถีชีวิตแล้ว ความรู้อีกส่วนหนึ่งก็คือ</p><ul><li>เงินนั้นจำเป็นสำหรับชีวิต หากมีน้อยเกินไปเราจะลำบาก</li><li>หากมีพอสมควร เราจะสบายขึ้น</li><li>หากมีเงินถึงขั้นหรูหรา แต่ยังไม่หยุด ไม่พอ รายได้ที่มากขึ้นนั้น จะไม่ได้ทำให้ความสุขเรามากขึ้นเท่าไหร่แล้ว หลายครั้ง รายได้ที่มากไปจะสร้างพันธะที่ไม่อาจปฏิเสธ ทั้งการทำงานที่ทำให้เราไม่เคารพตัวเอง หรือความสัมพันธ์ต่อคนรอบข้างที่แย่ลง<br /></li></ul><p>แต่กระนั้น จุดที่ “พอ” ของแต่ละคนก็ไม่เหมือนกัน เราต้องหาให้เจอว่า ในแต่ละช่วงขณะของเรา ต้องการรายได้เท่าไหร่กันแน่ ที่เหมาะสมกับ “วิถีชีวิต” ที่เราเลือก และใช้​ “พลังชีวิต” ไปอย่างคุ้มค่า</p><p>ค่อยๆ หา ค่อยๆ ปรับ อาจใช้เวลานับเดือน นับปี แต่เมื่อถืงวันที่วิถีชีวิตเราเปลี่ยนไปจริงๆ เราจะหาเส้นทางที่มีอิสระได้ในที่สุด มีรายได้รายจ่ายที่เหมาะสม, มีเวลาที่เพียงพอ, และมีพลังชีวิตเต็มเปี่ยม ที่สามารถสร้างประโยชน์กับตัวเองและคนรอบข้างได้เต็มที่</p><div><h2>ประสบการณ์ของผม</h2><p>เมื่อผมปิดงบดุลตัวเองครั้งแรกๆ สิบกว่าปีก่อน ผมตกใจมากที่รายได้จำนวนมากใช้ไปกับรายจ่ายที่เปล่าประโยชน์ โปรเจ็คหลายตัวที่ทำอยู่ จริงๆ แล้วทั้งขาดทุนและไม่สร้างงานที่มีคุณค่า งานหลายอย่างพยายามจะทำเพื่อสังคมด้วย ธุรกิจด้วย สุดท้ายไม่ตอบโจทย์ซักอย่าง</p><p>การรับงานราชการหรืองานองค์กรขนาดใหญ่ ทำให้ผมใช้พลังชีวิตจำนวนมากไปกับการต่อรองมากกว่าการสร้างสรรค์, วิถีชีวิตในเมืองใหญ่ ทำให้ “เวลา” ที่เป็นทรัพยากรที่มีค่ามากของผมหายไปอย่างเปล่าประโยชน์, ความเครียดและความเร่งด่วน ทำให้เสีย “สุขภาพ”, และการ “แย่งกันซื้อความสุข” นั้นสิ้นเปลืองมากในเมืองหลวง</p><p>ทำให้ผมค่อยๆ ลดงานประจำลง ลดเงินเดือน ลดความรับผิดชอบ แล้วเปลี่ยนมารับงานฟรีแลนซ์มากขึ้น จนถึงจุดที่เห็นว่า ผมสามารถอยู่ได้ด้วยงานฟรีแลนซ์เพียงอย่างเดียว ผมจึงย้ายมาอาศัยอยู่ที่ปาย เมืองในหุบเขา เพื่อจะมีเวลาที่จะสร้างงานดีๆ ได้ มีเวลาสำหรับการค้นหาความรู้ใหม่ๆ และสร้างผลิตภัณฑ์ของตัวเองได้</p><p>จนทำให้เกิดโปรเจ็ค <a href=\"https://seedthemes.com/\">SeedThemes</a> และบริษัทเล็กๆ ในปาย ที่มีเวลาทำงานที่ยืดหยุ่นขึ้น และสามารถสร้างประโยชน์ให้คนในวงกว้างได้มากขึ้น โดยใช้พลังชีวิตน้อยกว่าสมัยทำงานที่กรุงเทพฯ</p><p>(ขออภัยที่ไทอินโดยสัญชาติญาณ แต่ไหนๆ เขียนบล็อกแล้วก็ขอใส่ลิงก์ซะหน่อยฮะ)</p></div><h2>บทส่งท้าย</h2><p>หนังสือ <strong>เงินหรือชีวิต – Your Money or Your Life</strong> นี้ ได้ทำให้คนจำนวนมากที่อ่าน เปลี่ยนแปลงชีวิต และค้นหาวิถีที่เหมาะสมกับตนเอง ผมเองก็ได้แต่หวังว่า เมื่อคุณอ่านบทความนี้จบลง คุณจะเริ่มมองหาความคุ้มค่าของพลังชีวิตที่ผ่านมา และลองค้นหาวิถีชีวิตใหม่ของคุณ ที่ทำให้เกิดประโยชน์สูงสุด ทั้งกับตนเองและคนรอบข้าง</p><p>หากสนใจรายละเอียดหนังสือ ลองดูที่ <a href=\"https://www.facebook.com/openbooks2/posts/10154727116904364\">เพจ Openbooks</a> หรือร้านออนไลน์ <a href=\"https://shop.onopen.com/#/products/your-money-or-your-life-categories\">Openbooks</a> ได้ครับ</p><figure><img src=\"https://menn.blog/content/images/2021/03/your-money-your-life.jpg\" /></figure><p></p><p></p><p></p><p></p>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"ec906f6c9b615ae6dba53906cd178cd171333edf226364878d335d4e93752316","category":"Thai"}