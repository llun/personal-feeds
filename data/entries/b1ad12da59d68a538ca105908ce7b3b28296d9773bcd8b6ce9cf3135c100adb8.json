{"title":"PowerToys ได้รับอัพเดต เพิ่มคีย์ลัดสลับเลย์เอาต์ FancyZones, ประกาศปรับ Windows 10 ขั้นต่ำเป็น v1903","link":"https://www.blognone.com/node/122133","date":1618151223000,"content":"<div><div><div><p>ไมโครซอฟท์ออกอัพเดตเวอร์ชัน 0.35 ให้กับ <a href=\"https://www.blognone.com/node/111783\">PowerToys ชุดโปรแกรมอรรถประโยชน์บน Windows 10</a> มาพร้อมกับของใหม่ที่น่าสนใจอย่างการปรับปรุง FancyZones ฟีเจอร์ที่เปิดให้ผู้ใช้งาน Windows สามารถแบ่งโซนบนหน้าจอได้ตามใจชอบ ให้รองรับการสลับเลย์เอาต์อย่างรวดเร็วผ่านการกดคีย์ลัด</p>\n<p>ทำให้ผู้ใช้ที่ตั้งค่าแบ่งโซนหน้าจอไว้ล่วงหน้าหลายๆ แบบ สามารถผูกเลย์เอาต์ที่ใช้บ่อยเข้ากับคีย์ \"Ctrl + Win + Alt + หมายเลข\" เพื่อความสะดวกในการปรับเปลี่ยนการแบ่งโซนหน้าจอตามการใช้งานในขณะนั้น ไม่ต้องคอยเข้า PowerToys เพื่อตั้งค่าใหม่อย่างแต่ก่อน</p>\n<p><em>ภาพตัวอย่างการตั้งค่าผูกคีย์ลัดกับเลย์เอาต์ของ FancyZones จาก<a href=\"https://docs.microsoft.com/en-us/windows/powertoys/fancyzones\">เว็บ Microsoft Docs</a></em></p>\n<p><img src=\"https://www.blognone.com/sites/default/files/externals/073ede4661acf5a581c496885f7530e5.png\" /></p>\n<p>การปรับปรุงในส่วนอื่นๆ นอกเหนือจาการแก้ไขบั๊กพอสรุปได้ดังนี้</p>\n<p><a href=\"https://www.blognone.com/node/116458\"><strong>PowerToys Run</strong></a></p>\n<ul>\n<li>เพิ่มตัวเลือกตั้งค่ามอนิเตอร์ที่ต้องการให้แสดงผล (เช่นเลือกแสดงผลที่มอนิเตอร์หลักเสมอ หรือ เลือกมอนิเตอร์ที่ผู้ใช้วางเมาส์เคอร์เซอร์ไว้)</li>\n<li>เพิ่มปลั๊กอินรองรับการค้นหา/เปิด workspace ของ Visual Studio Code ที่ผู้ใช้เคยเรียกใช้งาน (ปลั๊กอินจะถูกปิดไว้เป็นค่าเริ่มต้น หากเปิดใช้งานแล้วผู้ใช้จะสามารถพิมพ์เครื่องหมาย { เพื่อเรียกดูประวัติการใช้ workspace ได้)</li>\n</ul>\n<p>นอกจากนี้ไมโครซอฟท์ยังได้ประกาศปรับเวอร์ชัน Windows 10 ขั้นต่ำที่สามารถรัน PowerToys เป็น v1903 โดยจะเริ่มบังคับใช้ใน PowerToys เวอร์ชันที่ใหม่กว่า 0.35.x (หมายความว่านี่อาจจะเป็น PowerToys อัพเดตสุดท้ายที่ Windows 10 เวอร์ชันเก่าใช้งานได้)</p>\n<p>โดยยังมีความเป็นไปได้ว่าจะกลับมารองรับการใช้งานบน Windows 10 เวอร์ชันเก่าอีกครั้งในอนาคต เมื่อทีมพัฒนาได้ปรับ UI ของ PowerToys ไปใช้ <a href=\"https://www.blognone.com/node/112991\">WinUI 3.0</a> เป็นที่เรียบร้อย</p>\n<p>ท่านใดสนใจเข้าไปดาวน์โหลดตัวติดตั้ง PowerToys (ยังเป็นเวอร์ชันทดลอง) ได้จากหน้า <a href=\"https://github.com/microsoft/PowerToys/releases/\">Release ของโปรเจ็กต์บน GitHub</a> ครับ</p>\n<p>ที่มา - <a href=\"https://github.com/microsoft/PowerToys/releases/tag/v0.35.0\">หน้า GitHub ของ PowerToys</a> via <a href=\"https://mspoweruser.com/microsoft-powertoys-v0-35-improved-fancyzonesience-2/\">MSPoweruser</a></p>\n</div></div></div><div><div>Topics: </div><div><div><a href=\"/topics/powertoys\">PowerToys</a></div><div><a href=\"/topics/windows-10\">Windows 10</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b1ad12da59d68a538ca105908ce7b3b28296d9773bcd8b6ce9cf3135c100adb8","category":"Thai"}