{"title":"Mighty สตาร์ตอัพที่แก้ปัญหา Chrome ช้า ย้ายไปรันบนเซิร์ฟเวอร์แล้วสตรีมมาแทนสิ","link":"https://www.blognone.com/node/122435","date":1619699479000,"content":"<div><div><div><p>Suhail Doshi ผู้ก่อตั้งบริการเก็บสถิติเว็บ Mixpanel เปิดตัวบริษัทสตาร์ตอัพใหม่ของเขาชื่อ Mighty ที่ให้บริการ Chrome ผ่านสตรีมมิ่ง เพื่อให้ผู้ใช้เว็บไม่ต้องกังวลกับปัญหาคอมช้า แรมน้อย เปลืองทรัพยากรเครื่อง</p>\n<p>แนวทางของ Mighty เหมือนกับบริการเกมสตรีมมิ่งอย่าง xCloud หรือ Stadia โดยย้าย Chrome ไปประมวลผลบนเซิร์ฟเวอร์แทน แล้วส่งเฟรมภาพกลับมายังเครื่องของผู้ใช้งาน จากสถิติของ Mighty เองบอกว่าสามารถเปิด Chrome 50 แท็บ แล้วแสดงขึ้นจอของผู้ใช้ที่ความละเอียด 4K 60 fps โดยกินซีพียูเพียงแค่ 30%</p>\n<p>Mighty บอกว่าเบราว์เซอร์กลายเป็น OS ไปแล้ว งานเกือบทุกอย่างย้ายไปอยู่บนเบราว์เซอร์แทน จึงเริ่มเกิดคอขวดเรื่องประสิทธิภาพของพีซี ทางออกของ Mighty คือย้ายงานไปรันบนเซิร์ฟเวอร์สมรรถนะสูง (เท่าที่เปิดเผยคือ Xeon 16 คอร์เสมือน / AMD EPYC Rome + แรม 16GB ต่อเซสชัน + จีพียู NVIDIA) แล้วปรับแต่ง Chromium ให้สามารถส่งภาพเรนเดอร์มายังเครื่องผู้ใช้ได้เร็วขึ้น</p>\n<p><img src=\"https://www.blognone.com/sites/default/files/externals/bb952df99e59dc6a88733c43578431a7.png\" /></p>\n<p>ในแง่ของ latency ที่หลายคนเป็นห่วง Mighty บอกว่าในอดีตคงมีปัญหาจริงๆ แต่เทคโนโลยีเครือข่ายพัฒนาขึ้นมาก เช่น 5GHz Wi-Fi, อินเทอร์เน็ตเร็วขึ้นและถูกลง ฝั่งของกราฟิกเองก็มีตัวช่วยอย่าง H.265 และจีพียูที่แรงขึ้น นอกจากนี้ Mighty ยังออกแบบโปรโทคอลเครือข่ายขึ้นมาใหม่เองด้วย</p>\n<p>โมเดลธุรกิจของ Mighty คือให้เช่าเวลาใช้งาน ตอนนี้ยังไม่บอกราคา และยังเปิดทดสอบในวงจำกัดเท่านั้น</p>\n<p>ที่มา - <a href=\"https://blog.mightyapp.com/mightys-secret-plan-to-invent-the-future-of-computing/\">Mighty</a></p>\n</div></div></div><div><div>Topics: </div><div><div><a href=\"/topics/mighty\">Mighty</a></div><div><a href=\"/topics/chrome\">Chrome</a></div><div><a href=\"/topics/browser\">Browser</a></div><div><a href=\"/topics/startup\">Startup</a></div><div><a href=\"/topics/online-streaming\">Online streaming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d82054462bb3ec4d3d11f5aff57a483ba229cefddd7705463c369d4a2f6460cf","category":"Thai"}