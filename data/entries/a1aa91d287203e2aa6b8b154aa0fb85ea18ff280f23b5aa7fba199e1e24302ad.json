{"title":"Minecraft ในเกาหลีใต้ บังคับล็อกอินบัญชี Microsoft เล่นได้เฉพาะคนอายุเกิน 19 ปี","link":"https://www.blognone.com/node/123620","date":1625733673000,"content":"<div><div><div><p>ประเทศเกาหลีใต้มีกฎหมาย “Cinderella law” ห้ามเยาวชนอายุต่ำกว่า 16 ปี เล่นเกมออนไลน์ช่วงเที่ยงคืนถึงหกโมงเช้า บังคับใช้มาตั้งแต่ปี 2011 แต่นโยบายของไมโครซอฟท์ในเกาหลีใต้ กลับตั้งข้อบังคับว่าผู้ที่จะสร้างบัญชี Microsoft หรือ Xbox Live ต้องมีอายุ 19 ขึ้นไป (โดยไม่ระบุสาเหตุแน่ชัด) และเมื่อนโยบายนี้นำมาใช้กับเกม Minecraft ทำให้ผู้เล่นต้องมีอายุเกิน 19 ปีตามไปด้วย (แม้ตัวเกมเองได้เรตติ้ง 12+ ในเกาหลีใต้ก็ตาม)</p>\n<p>ก่อนหน้านี้ Minecraft เวอร์ชั่น Java ยังสามารถใช้ Mojang Account เพื่อล็อกอินเล่นได้อยู่ จึงไม่ได้รับผลกระทบมากนัก แต่หลัง Microsoft เริ่มบังคับให้ผู้เล่นต้องล็อกอินด้วย Microsoft Account ในเดือนธันวาคม 2020 เกม Minecraft ทุกเวอร์ชั่น จึงกลายเป็นเกมสำหรับผู้มีอายุ 19 ปีขึ้นไป และ Microsoft ถึงกับต้องเพิ่มคำเตือนเฉพาะประเทศเกาหลีใต้ไว้บน<a href=\"https://www.minecraft.net/en-us/store/minecraft-java-edition\">หน้าซื้อเกม</a></p>\n<p>อ้างอิงจาก <a href=\"http://www.koreaherald.com/view.php?ud=20210704000171\">The Korea Herald</a> ร่างกฎหมาย “Cinderella law” นี้ มีคนเกาหลีใต้เข้าชื่อคัดค้านแล้วกว่า 15,000 คน ด้วยเหตุผลที่ว่าเกาหลีใต้อาจเป็นประเทศเดียวในโลกที่ Minecraft กลายเป็นเกมสำหรับผู้ใหญ่</p>\n<p>ส่วน Microsoft ชี้แจงกับ <a href=\"https://www.gamesindustry.biz/articles/2021-07-06-minecraft-implements-age-restrictions-in-south-korea\">Gameindustry.biz</a> ว่าทีมงานกำลังหาทางแก้ระยะยาวให้กับผู้เล่นที่มีอายุต่ำกว่า 19 ปีในเกาหลีใต้อยู่ และจะมีอัพเดตข้อมูลภายในปีนี้</p>\n<p>ที่มา - <a href=\"http://www.koreaherald.com/view.php?ud=20210704000171\">The Korea Herald</a> via <a href=\"https://www.gamesindustry.biz/articles/2021-07-06-minecraft-implements-age-restrictions-in-south-korea\">Gamindustry.biz</a></p>\n<p><img src=\"https://www.blognone.com/sites/default/files/externals/5f4c47c864d3409c8304f6ac8fe8bfc2.jpg\" /></p>\n</div></div></div><div><div>Topics: </div><div><div><a href=\"/topics/minecraft\">Minecraft</a></div><div><a href=\"/topics/microsoft\">Microsoft</a></div><div><a href=\"/topics/game\">Game</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a1aa91d287203e2aa6b8b154aa0fb85ea18ff280f23b5aa7fba199e1e24302ad","category":"Thai"}