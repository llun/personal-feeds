{"title":"แรงงานแพ้ผลโหวต ไม่สามารถจัดตั้งสหภาพแรงงาน Amazon ในแอละบามาได้","link":"https://www.blognone.com/node/122138","date":1618195499000,"content":"<div><div><div><p>สัปดาห์ที่ผ่านมามีเหตุการณ์สำคัญในวงการแรงงานบริษัทเทคโนโลยี คือการโหวตตั้งสหภาพแรงงาน Amazon ในแอละบามา ซึ่งจะถือเป็นสหภาพแห่งแรกของ Amazon ในสหรัฐฯ แต่ปรากฏว่าผลโหวตนั้นไม่สามารถจัดตั้งสหภาพได้ โดยผลโหวตค้านจัดตั้งมี 1,798 คะแนน ส่วนคะแนนโหวตที่สนับสนุนให้จัดตั้งมี 1,608 คะแนน ด้าน Amazon ออกมาบอกว่ามีพนักงานน้อยกว่า 16% ที่โหวตสนับสนุน</p>\n<p>สหภาพการค้าปลีกค้าส่งและห้างสรรพสินค้า หรือ The Retail, Wholesale and Department Store Union (RWDSU) ซึ่งอยู่เบื้องหลังการขับเคลื่อนของสหภาพแรงงานในครั้งนี้ ประกาศจะยื่นคำร้องคัดค้านและตั้งข้อหาการปฏิบัติด้านแรงงานที่ไม่เป็นธรรมของ Amazon</p>\n<p>ตั้งแต่ช่วงโรคระบาด Amazon โดนตั้งคำถามหนักขึ้นถึงสภาวะความเป็นอยู่ที่ดีของพนักงานด่านหน้า สภาวะปลอดเชื้อ (Amazon เผยตัวเลขมีพนักงานติดเชื้อ COVID-19 20,000 คน) และระยะเวลาการพักผ่อนระหว่างงานที่เพียงพอ นอกจากนี้ยังมี<a href=\"https://brandinside.asia/amazon-urinate-plastic-bottle/\">ข่าวเรื่องพนักงานต้องปัสสาวะใส่ขวดเพราะไม่มีเวลาพักมาให้เห็นอยู่เรื่อยๆ</a></p>\n<p>ในช่วง 1-2 เดือนที่ผ่านมาเป็นช่วงตึงเครียดระหว่าง Amazon และกลุ่มเคลื่อนไหวแรงงาน มีรายงานข่าวว่า Amazon พยายามกดดันพนักงานไม่ให้โหวตตั้งสหภาพแรงงาน เช่น แปะข้อความชี้นำในห้องน้ำพนักงาน ตามส่วนต่างๆ ของโกดัง ติดตั้งกล่องไปรษณีย์ที่ไม่ระบุชื่อไว้ในระหว่างการโหวต (การโหวตครั้งนี้ทำผ่านไปรษณีย์) ซึ่งจะทำให้พนักงานเข้าใจว่า Amazon จะนับผลโหวตในกล่องนี้ด้วย และมีเว็บไซต์ที่ส่งถึงพนักงานระบุว่า พนักงานต้องจ่ายค่าธรรมเนียมให้รัฐแอละบามา</p>\n<p>Amazon บอกว่ากล่องจดหมายเป็นวิธีที่สะดวกสำหรับพนักงานในการลงคะแนน และเว็บไซต์ดังกล่าวเป็นเว็บไซต์เพื่อการศึกษาที่ช่วยให้พนักงานเข้าใจข้อเท็จจริงเกี่ยวกับการเข้าร่วมสหภาพแรงงาน</p>\n<p><img src=\"https://www.blognone.com/sites/default/files/externals/a7b74bad2ba37c1043cab86a4e2e13d1.jpg\" /><br />\nภาพ<a href=\"https://www.amazondelivers.jobs/about/amazon-air-jobs/\">ตู้ขนสินค้า Amazon</a></p>\n<p>หลังผลโหวตออกมา Amazon ก็แถลงการณ์ว่าที่ผ่านมา Amazon ช่วยสร้างงานใหม่ 500,000 ตำแหน่งตั้งแต่ COVID-19 เริ่มต้นขึ้น มีชาวอเมริกัน 40 ล้านคนที่ทำรายได้น้อยกว่าค่าจ้างเริ่มต้นที่ Amazon นอกจากนี้ Amazon ก็เพิ่มค่าแรงขั้นต่ำเป็น 15 ดอลลาร์ต่อชั่วโมงแล้ว</p>\n<p>การโหวตครั้งนี้ ดึงดูดความสนใจนักการเมือง ดารา และแม้แต่ประธานาธิบดี โจ ไบเดนเอง โดยเขาประกาศสนับสนุนการต่อสู้ของแรงงานในครั้งนี้ด้วย เขาไม่ได้พูดถึงชื่อบริษัทโดยตรง แต่พูดถึงการขับเคลื่อนในแอละบามา ว่าสิทธิ์ในการเข้าร่วมและจัดตั้งสหภาพแรงงาน เป็นของแรงงาน ไม่ใช่ของบริษัท</p>\n<blockquote><p>Workers in Alabama – and all across America – are voting on whether to organize a union in their workplace. It’s a vitally important choice – one that should be made without intimidation or threats by employers.Every worker should have a free and fair choice to join a union. <a href=\"https://t.co/2lzbyyii1g\">pic.twitter.com/2lzbyyii1g</a></p>\n<p>— President Biden (@POTUS) <a href=\"https://twitter.com/POTUS/status/1366191901196644354?ref_src=twsrc%5Etfw\">March 1, 2021</a></p></blockquote>\n<p>ที่มา - <a href=\"https://www.washingtonpost.com/technology/2021/04/10/amazon-union-tech-workers-uber-gig/?utm_source=rss&amp;utm_medium=referral&amp;utm_campaign=wp_business-technology\">Washington Post</a>, <a href=\"https://www.aboutamazon.com/news/workplace/the-election-in-bessemer\">Amazon</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/labour\">Labour</a></div><div><a href=\"/topics/usa\">USA</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7792538c1cc001c20108ef5c1b842e4b45851e53c4168c36f75492b169a220a2","category":"Thai"}