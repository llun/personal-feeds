{"title":"ธนาคารแห่งประเทศไทยประกาศมาตรฐานการแลกเปลี่ยนข้อมูลบัญชีข้ามธนาคารขอ ไม่ต้อง bank statement เป็นกระดาษ","link":"https://www.blognone.com/node/123640","date":1625820919000,"content":"<div><div><div><p>ธนาคารแห่งประเทศไทยประกาศเริ่มโครงการความร่วมมือการพัฒนามาตรฐานและใช้มาตรฐานข้อมูลดิจิทัลเพื่อส่งเสริมบริการทางการเงิน เปิดทางให้ธนาคารสามารถส่งข้อมูลข้ามธนาคารไปมา โดยมาตรฐานแรกคือ bank statement</p>\n<p>มาตรฐาน bank statement เป็นมาตรฐานแรกที่ธนาคารแห่งประเทศไทยพยายามทำฟอร์แมตข้อมูลระหว่างธนาคาร โดยข้อมูลนี้มักใช้งานสำหรับการขอสินเชื่อเงินกู้ ที่ธนาคารผู้ให้กู้อาจจะเป็นคนละธนาคารกับธนาคารหลักที่ลูกค้าใช้เก็บเงิน ทุกวันนี้กระบวนการแลกเปลี่ยนข้อมูลต้องอาศัยการขอจดหมายรับรองจากธนาคารที่ฝากเงินไว้ แล้วนำจดหมายไปยื่นให้ธนาคารผู้ให้กู้ กระบวนการนี้ใช้เวลานาน, มีความเสี่ยงต่อการปลอมแปลง, และธนาคารที่รับข้อมูลไปก็ต้องนำไปแปลงข้อมูลเป็นดิจิทัลอีกครั้ง เฉพาะในปี 2020 มีการขอสินเชื่อประมาณ 10 ล้านรายการ นับเป็นต้นทุนของการทำธุรกรรมที่ยุ่งยาก และการขอจดหมายรับรองบัญชีก็มักมีค่าใช้จ่าย 100-200 บาท ส่วนการขอให้ส่งข้อมูลแบบดิจิทัลนี้จะถูกลง</p>\n<p>กระบวนการแลกเปลี่ยนข้อมูลนี้เจ้าของบัญชีต้องเป็นผู้สั่งให้ส่งข้อมูลไปยังธนาคารปลายทางเท่านั้น ธนาคารแต่ละธนาคารไม่สามารถขอข้อมูลด้วยตัวเองได้ ตัวมาตรฐานกำหนดทั้งมาตรฐานฟอร์แมตไฟล์, มาตรฐานการเชื่อมต่อ, และมาตรฐานความมั่นคงปลอดภัยของระบบแต่ละธนาคาร</p>\n<p>ตอนนี้มีสถาบันการเงินเตรียมเปิดให้บริการจริงในเดือนมกราคม 2022 ทั้งหมด 10 ธนาคาร ได้แก่ ธนาคารกรุงเทพ, ธนาคารกรุงไทย, ธนาคารกสิกรไทย, ธนาคารกรุงศรีอยุธยา, ธนาคารเกียรตินาคินภัทร, ธนาคารไทยพาณิชย์, ธนาคารทหารไทยธนชาต, ธนาคารอาคารสงเคราะห์, ธนาคารออมสิน, และธนาคารเพื่อการเกษตรและสหกรณ์การเกษตร หลังจากนั้นธนาคารอื่นๆ จะเข้าร่วมต่อไป</p>\n<p>ที่มา - <a href=\"https://www.bot.or.th/Thai/PressandSpeeches/Press/2021/Pages/n4864.aspx\">Bank of Thailand</a></p>\n<p><img src=\"https://www.blognone.com/sites/default/files/externals/948a11fe1a319d84580046e6eb39b49d.jpg\" /></p>\n<p><img src=\"https://www.blognone.com/sites/default/files/externals/ad55e35abf4f97184f1788a2cb02ab5d.jpg\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div><div><a href=\"/topics/banking\">Banking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c08d47d56e9ed97121379749512c87fa92596501bc0698d5c3dca55779d66cc","category":"Thai"}