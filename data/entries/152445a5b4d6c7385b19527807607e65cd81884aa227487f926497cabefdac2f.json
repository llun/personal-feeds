{"title":"Ubisoft กำลังทำ Assassin’s Creed แบบ Live Service คล้าย GTA Online","link":"https://www.blognone.com/node/123625","date":1625751079000,"content":"<div><div><div><p>Jason Schreier นักข่าวสายเกมของ Bloomberg ระบุ Ubisoft กำลังซุ่มทำเกม Assassin’s Creed แบบ Live Service รูปแบบแพลตฟอร์มออนไลน์ที่เพิ่มคอนเทนต์ได้เรื่อยๆ คล้าย GTA Online และ Fortnite มีชื่อรหัสที่รู้กันในออฟฟิศ Ubisoft ว่า “Assassin’s Creed Infinity”</p>\n<p>แหล่งข่าวไม่เปิดเผยตัวตนระบุว่า Assassin’s Creed ภาคนี้จะไม่มียุคสมัยหรือสถานที่ตายตัว แต่สามารถเพิ่มเข้ามาได้เรื่อยๆ หลังตัวเกมเปิดตัวไปแล้ว แต่รายละเอียดอื่นยังไม่แน่ชัด และอาจใช้เวลาพัฒนาอีกหลายปี หลังทีมงานได้รับผลกระทบจาก<a href=\"https://www.bloomberg.com/news/articles/2020-07-21/ubisoft-sexual-misconduct-scandal-harassment-sexism-and-abuse\">กรณีล่วงละเมิดทางเพศในบริษัท</a> เมื่อปีที่แล้ว</p>\n<p>แหล่งข่าวยังระบุว่า Assassin’s Creed Infinity จะเป็นการร่วมมือกันของ Ubisoft Montreal และ Ubisoft Quebec ที่เคยสลับกันทำเกมคนละภาค และมีการแข่งขันภายในที่รุนแรง โดยทั้งสองทีมจะมีครีเอทีฟไดเรกเตอร์ของตัวเอง แต่ทีม Quebec จะเป็นผู้กุมทิศทางแฟรนไชส์ ซึ่งการรวมทีมนี้อาจสร้างความปวดหัวในการพัฒนาได้พอสมควร</p>\n<p><img src=\"https://www.blognone.com/sites/default/files/externals/e77ba2933d954e486cac2304563a0b94.jpg\" /></p>\n<p>ตัวแทนจาก Ubisoft ยืนยันกับ Jason ว่ามีเกมดังกล่าวอยู่ในขั้นพัฒนาจริง แต่ไม่ระบุรายละเอียดอื่น นอกจากบอกว่าบริษัทตั้งใจจะทำเกมที่เหนือความคาดหวังของแฟนๆ ส่วนกรณีล่วงละเมิดทางเพศ Ubisoft ระบุว่าได้ทำการสืบสวนทุกกรณีและจัดการตามความเหมาะสมแล้ว และพนักงานทุกคนที่ยังไม่ถูกไล่ออกอาจเป็นไปเพราะตรวจสอบแล้วไม่พบความผิด หรืออาจถูกลงโทษทางวินัยภายในบริษัทตามความเหมาะสมแล้ว</p>\n<p>เกมแบบ Live Service ประสบความสำเร็จอย่างถล่มทลายในช่วงไม่กี่ปีที่ผ่านมา เช่น <a href=\"https://www.blognone.com/node/122760\">GTA:V ที่ขายได้ถึง 145 ล้านชุด</a> และ GTA Online ที่ทำรายได้ให้ Take-Two Interactive อย่างถล่มทลาย จึงไม่น่าแปลกใจที่ Ubisoft อยากร่วมเทรนด์นี้ด้วย และคงต้องติดตามกันต่อไปว่าตัวเกมจะออกมาในรูปแบบไหน</p>\n<p>ที่มา - <a href=\"https://www.bloomberg.com/news/articles/2021-07-07/assassin-s-creed-infinity-to-offer-live-online-game-service\">Bloomberg</a></p>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"152445a5b4d6c7385b19527807607e65cd81884aa227487f926497cabefdac2f","category":"Thai"}