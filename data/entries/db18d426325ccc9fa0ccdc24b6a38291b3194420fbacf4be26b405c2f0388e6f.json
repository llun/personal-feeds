{"title":"เอกสารในชั้นศาลเผย Apple ไม่ส่งอีเมลแจ้งผู้ใช้ที่โหลดแอปอันตรายกว่า 128 ล้านราย เมื่อปี 2015","link":"https://www.blognone.com/node/122624","date":1620725684000,"content":"<div><div><div><p>อีกหนึ่งข้อมูลที่ถูกเปิดเผยในคดี Epic v. Apple เป็นอีเมลที่ถูกส่งภายใน เพื่อถกเรื่องการแจ้งผู้ใช้ที่ดาวน์โหลดแอปอันตราย กว่า 2,500 แอป ที่มียอดดาวน์โหลดกว่า 203 ล้านครั้ง โดยผู้ใช้กว่า 128 ล้านคน บน App Store ในปี 2015</p>\n<p>ในอีเมลพูดถึงความยุ่งยากในการแปลภาษาให้ถูกต้องตามภาษาท้องถิ่น รวมถึงการแจ้งชื่อแอปที่อันตรายให้กับผู้ใช้ เนื่องจากแอปเหล่านี้ถูกดาวน์โหลดโดยผู้ใช้จากทั่วโลก ทำให้ผู้บริหารตัดสินใจไม่ส่งอีเมลแจ้งผู้ใข้ที่ได้รับผลกระทบโดยตรง</p>\n<p>Apple เลือกที่จะเผยแพร่<a href=\"https://web.archive.org/web/20151101142446/http://www.apple.com:80/cn/xcodeghost#english\">หน้าข่าวนี้</a>บนเว็บไซต์แทน โดยแจ้งรายชื่อแอปอันตรายที่มียอดดาวน์โหลดสูงสุด 25 แอป แจ้งให้ผู้ใช้อัพเดตแอปเหล่านี้โดยด่วน และระบุว่าถอดแอปอันตรายที่ยังไม่ได้รับการอัพเดตออกไปจาก App Store แล้ว ก่อนจะลบออกไปในภายหลัง</p>\n<p><img src=\"https://www.blognone.com/sites/default/files/externals/24137faf8d9f5cc60bc4239e16870c88.jpg\" /></p>\n<p>แอปอันตรายเหล่านี้ เกิดจากนักพัฒนาที่ใช้แอป XcodeGhost ในการรีแพ็กเกจแอป ซึ่ง XcodeGhost เป็นแอปเถื่อนที่ใช้แทน Xcode ได้ และดาวน์โหลดได้ไวกว่า Xcode ในประเทศจีน (ซึ่งก่อนใช้งานจะถูกเตือนโดยระบบความปลอดภัย Gatekeeper บน macOS แต่นักพัฒนาหลายรายก็เลือกที่จะกดอนุญาต)</p>\n<p>เมื่อนักพัฒนาใช้งาน XcodeGhost เพื่อรีแพ็กเกจแอป แอปนั้นๆ ก็จะถูกฝังโค้ดให้ iPhone รายงานข้อมูลเช่น ชื่อแอป ข้อมูลเครือข่ายของผู้ใช้, app-bundle identifier, ข้อมูล“identifierForVendor”, ชื่ออุปกรณ์, รุ่นอุปกรณ์ และหมายเลขระบุตัวตนของอุปกรณ์ ไปยังเซิฟเวอร์ภายนอก</p>\n<p>อย่างไรก็ตาม Apple ไม่ใช่บริษัทเดียวที่เลือกไม่แจ้งผู้ใช้โดยตรง เพราะ Google เองก็เคย<a href=\"https://arstechnica.com/information-technology/2019/08/google-play-app-with-100-million-downloads-executed-secret-payloads/\">ไม่แจ้งผู้ใช้ เมื่อดาวน์โหลดแอปอันตรายบน Android</a> หรือ <a href=\"https://arstechnica.com/information-technology/2019/07/dataspii-inside-the-debacle-that-dished-private-data-from-apple-tesla-blue-origin-and-4m-people/\">Extensions อันตรายบน Chrome</a> มาแล้วเช่นกัน แต่ต่างกันที่เหตุการณ์ของ Google เกิดขึ้นในปี 2019 ส่วนฝั่ง Apple เป็นเหตุการณ์ในปี 2015 แต่ก็ยังไม่แน่ชัดว่าหากมีเหตุการณ์คล้ายกันในอนาคต Apple จะตัดสินใจอย่างไร</p>\n<p>ที่มา - <a href=\"https://arstechnica.com/gadgets/2021/05/apple-brass-discussed-disclosing-128-million-iphone-hack-then-decided-not-to/\">Ars Technica</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/privacy\">Privacy</a></div><div><a href=\"/topics/app-store\">App Store</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"db18d426325ccc9fa0ccdc24b6a38291b3194420fbacf4be26b405c2f0388e6f","category":"Thai"}