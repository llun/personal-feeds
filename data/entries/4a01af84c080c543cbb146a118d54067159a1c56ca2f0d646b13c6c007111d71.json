{"title":"Nielsen วัดเรตติ้งการดูทีวีรายเดือนในสหรัฐ คนยังใช้เวลาดูรายการทีวีและเคเบิลมากกว่าสตรีมมิ่ง","link":"https://www.blognone.com/node/123266","date":1623981692000,"content":"<div><div><div><p>Nielsen เปิดตัว The Gauge การจัดเรตติ้งการดูเนื้อหาในทีวีทั้งหมด หรือ Total Usage of Television (TUT) เป็นรายเดือน ให้รู้กันไปเลยว่า คนใช้งานสตรีมมิ่งเยอะกว่าเคเบิลทีวีแล้วจริงหรือไม่ โดยแบ่งประเภทเนื้อหาออกเป็นเนื้อหาสำหรับออกอากาศ, สตรีมมิ่ง, เคเบิล และอื่นๆ</p>\n<p>จากรายงานใหม่ของ The Gauge ซึ่งจัดเรตติ้งในทีวีสหรัฐฯ พบว่าคนยังคงดูทีวีแบบเก่า คือดูรายการออกอากาศ และเคเบิลทีวี คิดเป็น 25% และ 39% ตามลำดับ ส่วนสตรีมมิ่งนั้นอยู่ที่ 26% ส่วนอีก 9% ที่เหลือเป็นการใช้ทีวีเพื่อกิจกรรมอื่นเช่นเล่นเกม เล่นเนื้อหาจาก DVR, การสตรีมผ่านกล่องรับสัญญาณเคเบิล เป็นต้น</p>\n<p><img src=\"https://www.blognone.com/sites/default/files/externals/b274965232e57281c7f9a264f8cf77c5.jpg\" /><br />\nภาพจาก <a href=\"https://www.facebook.com/Nielsen/photos/a.10150708332408979/10158995850578979\">Facebook Nielsen</a></p>\n<p>สตรีมมิ่งที่ได้รับความนิยมสูงยังคงเป็น Netflix และ YouTube มีคนดู 6%, Hulu 3%, Prime Video ของ Amazon 2% และ Disney+ 1% แต่เป็นการวัดเรตติ้งบนทีวีเท่านั้น ไม่รวมการดูสตรีมมิ่งผ่านมือถือ แท็บเล็ตและคอมพิวเตอร์</p>\n<p>แม้จำนวนคนรับชมสตรีมมิ่งยังห่างไกลกับทีวีแบบเดิม แต่ก็มีอัตราการรับชมสูงขึ้นจากปีที่แล้วซึ่งอยู่ที่ 20% และปี 2019 อยู่ที่ 14% โดย Nielsen คาดว่าการรับชมสตรีมมิ่งบนทีวีจะกินส่วนแบ่งได้ถึง 33% ภายในปีนี้</p>\n<p>การวัดเรตติ้งของ The Gauge นั้น Nielsen ใช้การวัดจาก 14,000 ครัวเรือนโดยประมาณ ผ่านฮาร์ดแวร์ที่สังเกตการรับส่งข้อมูลทางอินเทอร์เน็ตที่ผ่านเราเตอร์ เพื่อให้ Nielsen ได้เห็นภาพรวมชัดเจนและแม่นยำมากกว่าการวัดเรตติ้งแบบเก่าเพื่อศึกษาพฤติกรรมคนดูทีวี</p>\n<p>บริษัทสตรีมมิ่งเองไม่ได้เปิดตัวเลขคนดูเนื้อหาอย่างจริงจัง มี Netflix ที่ออกมาเปิดเผยบ้างว่าซีรีส์และหนังที่ได้รับความนิยมมีอะไรบ้าง ตัวเลขคนดู เป็นต้น Reed Hastings ซีอีโอ Netflix ให้ความเห็นต่อการวัดเรตติ้งใหม่ของ Nielsen ว่ารู้สึกประหลาดใจแต่ไม่คิดว่าสถิติจะคงอยู่ได้นาน ขึ้นอยู่กับกรอบเวลาว่าสตรีมมิ่งจะแทนที่ทีวีได้เมื่อไร ซึ่งจากเรตติ้งที่เติบโตขึ้นร้อยละ 6% ต่อปีนี้ คิดว่าอีกไม่นาน</p>\n<p>ที่มา - <a href=\"https://www.nielsen.com/us/en/insights/article/2021/the-gauge-shows-streaming-takes-a-seat-at-the-table/\">Nielsen</a>, <a href=\"https://www.nytimes.com/2021/06/17/business/media/nielsen-streaming-metrics-netflix-youtube.html\">The New York Times</a></p>\n</div></div></div><div><div>Topics: </div><div><div><a href=\"/topics/nielsen\">Nielsen</a></div><div><a href=\"/topics/streaming\">Streaming</a></div><div><a href=\"/topics/netflix\">Netflix</a></div><div><a href=\"/topics/youtube\">YouTube</a></div><div><a href=\"/topics/hulu\">Hulu</a></div><div><a href=\"/topics/disney-plus\">Disney+</a></div><div><a href=\"/topics/amazon-prime-video\">Amazon Prime Video</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4a01af84c080c543cbb146a118d54067159a1c56ca2f0d646b13c6c007111d71","category":"Thai"}