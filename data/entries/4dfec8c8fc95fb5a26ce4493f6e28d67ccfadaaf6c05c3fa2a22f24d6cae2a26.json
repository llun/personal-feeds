{"title":"Core 11th Gen Tiger Lake-H มาแล้ว, 10nm กับเขาสักที, แรงขึ้น 19% จากรุ่นก่อน","link":"https://www.blognone.com/node/122630","date":1620746684000,"content":"<div><div><div><p><a href=\"https://www.blognone.com/node/118253\">อินเทลเปิดตัวซีพียู Core 11th Gen Tiger Lake มาตั้งแต่เดือนกันยายน 2020</a> แต่ในช่วงครึ่งปีกว่าๆ ที่ผ่านมาก็มีแต่ Tiger Lake-U รุ่นกินไฟต่ำ (สูงสุดคือ 28 วัตต์) สำหรับโน้ตบุ๊กสายบางเบาเท่านั้น (เมื่อต้นปีมีออก <a href=\"https://www.blognone.com/node/120536\">Tiger Lake H35 ออกมาคั่นรายการ</a> แต่ก็ยังเป็นซีพียูสำหรับโน้ตบุ๊กเกมมิ่งสายบางเบาอีกเช่นกัน กินไฟสูงสุด 35 วัตต์)</p>\n<p>หลังรอคอยกันมานาน วันนี้อินเทลเปิดตัว Tiger Lake-H สำหรับโน้ตบุ๊กสมรรถนะสูงและเกมมิ่งกับเขาแล้ว</p>\n<p>ฟีเจอร์ของ Tiger Lake-H ใช้แกน Willow Cove ที่บอกว่ามีประสิทธิภาพมัลติเธร็ดดีขึ้น 19% จากรุ่นก่อน, ผลิตที่ 10 นาโนเมตร (ถือเป็น H ตัวแรกของอินเทลที่เป็น 10 นาโนเมตร), รองรับ PCIe 4.0, รองรับ Thunderbolt 4 และชิปไร้สาย Intel Killer Wi-Fi 6E</p>\n<p><img src=\"https://www.blognone.com/sites/default/files/externals/939a3af0da5ac799134560978e4722a8.jpg\" /></p>\n<p><img src=\"https://www.blognone.com/sites/default/files/externals/b8e6ab629f3887708c99ba2445b351fc.jpg\" /></p>\n<p>จากผลการทดสอบของอินเทลเอง ซีพียูรุ่นท็อปสุดของเจนนี้คือ Core i9-11980HK เทียบกับท็อปเจนที่แล้ว Core i9-10980HK มีประสิทธิภาพการเล่นเกมดีขึ้น 5-21% (ขึ้นกับเกม) และหากเทียบกับรุ่นท็อปคู่แข่งคือ Ryzen 9 5900HX อินเทลคุยว่าประสิทธิภาพดีกว่า 11-26%</p>\n<p><img src=\"https://www.blognone.com/sites/default/files/externals/5c5441adbfb067abe8a26a5b80fef56d.jpg\" /></p>\n<p><img src=\"https://www.blognone.com/sites/default/files/externals/be4295ba15b07ddcf1aaa39deb168df2.jpg\" /></p>\n<p>ซีพียู Tiger Lake-H เปิดตัวชุดแรกมีทั้งหมด 5 รุ่นย่อยคือ</p>\n<ul>\n<li><strong>Core i9-11980HK</strong> 8 คอร์ 16 เธร็ด, ความถี่เริ่มต้น 2.6GHz (45W TDP) ความถี่สูงสุด 5GHz</li>\n<li><strong>Core i9-11900H</strong> 8 คอร์ 16 เธร็ด, ความถี่เริ่มต้น 2.5GHz (45W TDP) ความถี่สูงสุด 4.9GHz</li>\n<li><strong>Core i7-11800H</strong> 8 คอร์ 16 เธร็ด, ความถี่เริ่มต้น 2.3GHz (45W TDP) ความถี่สูงสุด 4.6GHz</li>\n<li><strong>Core i5-11400H</strong> 6 คอร์ 12 เธร็ด, ความถี่เริ่มต้น 2.7GHz (45W TDP) ความถี่สูงสุด 4.5GHz</li>\n<li><strong>Core i5-11260H</strong> 6 คอร์ 12 เธร็ด, ความถี่เริ่มต้น 2.6GHz (45W TDP) ความถี่สูงสุด 4.4GHz</li>\n</ul>\n<p><img src=\"https://www.blognone.com/sites/default/files/externals/6c96dece1a972ff70c1ac891c8e82981.png\" /></p>\n<p>ผู้ผลิตโน้ตบุ๊กแบรนด์ดังทุกราย เช่น Acer, HP, Dell, Gigabyte, Lenovo, ASUS/ROG, Razer, MSI ก็ทยอยเปิดตัวโน้ตบุ๊กที่ใช้ Tiger Lake-H มาพร้อมกัน</p>\n<p>ที่มา - <a href=\"https://www.intel.com/content/www/us/en/newsroom/news/11th-gen-core-mobile-h.html#gs.0kb40v\">Intel</a>, <a href=\"https://download.intel.com/newsroom/2021/client-computing/11th-gen-h-series-press-deck.pdf\">Intel (PDF)</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/tiger-lake\">Tiger Lake</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4dfec8c8fc95fb5a26ce4493f6e28d67ccfadaaf6c05c3fa2a22f24d6cae2a26","category":"Thai"}