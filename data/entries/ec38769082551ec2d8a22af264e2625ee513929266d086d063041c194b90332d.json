{"title":"[ไม่ยืนยัน] IBM ย้ายระบบอีเมลภายในไม่สำเร็จ พนักงานบางส่วนไม่มีอีเมลใช้หลายวัน","link":"https://www.blognone.com/node/123552","date":1625230091000,"content":"<div><div><div><p>เว็บไซต์ The Register รายงานว่าแผนการย้ายระบบอีเมลภายในของ IBM มีปัญหาถึงขั้นพนักงานใช้อีเมลไม่ได้อยู่หลายวัน ต้องหันมาใช้ Slack เป็นการภายในแทน และโฆษกของ IBM ต้องชี้แจงมายัง The Register ด้วยการโทรศัพท์</p>\n<p>องค์กรขนาดใหญ่ระดับ IBM มีระบบอีเมลที่ซับซ้อน มีไคลเอนต์หลายตัว เท่าที่ระบุชื่อคือ IBM Notes (Lotus Notes เดิม), <a href=\"https://www.blognone.com/node/62892\">IBM Verse ที่เป็นเว็บเมล</a> และ Outlook</p>\n<p>ปัญหาเกิดจาก <a href=\"https://www.blognone.com/node/106882\">IBM ตัดสินใจขายธุรกิจซอฟต์แวร์หลายตัวให้บริษัทอินเดีย HCL ในปี 2018</a> และหนึ่งในนั้นคือ Notes ด้วย เท่ากับว่า IBM ไม่ได้เป็นเจ้าของ Notes แล้ว (ชื่ออย่างเป็นทางการในปัจจุบันคือ HCL Notes/Domino) บริษัทจึงไม่อยากเก็บข้อมูลอีเมลภายในไว้บนเซิร์ฟเวอร์ของ HCL และทำแผนย้ายข้อมูลมาบนเซิร์ฟเวอร์ของ IBM แทน</p>\n<p>ตามข่าวบอกว่า IBM เตรียมการย้ายระบบมา 18 เดือน แต่กลับมีปัญหาตอนย้ายทำให้ระบบอีเมลล่ม (ยังไม่มีข้อมูลว่ามีปัญหาอย่างไร) พนักงานบางส่วนใช้อีเมลไม่ได้ราว 4-5 วัน ทำให้การสื่อสารภายในต้องหันมาใช้ระบบแชทผ่าน Slack แทน ข้อมูลจากแหล่งข่าวของ The Register คาดว่าระบบจะกลับมาทำงานได้สมบูรณ์ในวันจันทร์นี้</p>\n<p>ที่มา - <a href=\"https://www.theregister.com/2021/06/30/ibm_email_outage/\">The Register</a>, <a href=\"https://www.theregister.com/2021/07/01/ibm_email_disruption_sales/\">The Register</a></p>\n<p><img src=\"https://www.blognone.com/sites/default/files/externals/4ed777588628c8e25873b642329f8777.gif\" /></p>\n<p>ภาพจาก <a href=\"https://superuser.com/questions/125773/how-do-i-change-the-image-that-appears-on-the-splash-screen-in-lotus-notes-8-5\">SuperUser</a></p>\n</div></div></div><div><div>Topics: </div><div><div><a href=\"/topics/ibm\">IBM</a></div><div><a href=\"/topics/lotus\">Lotus</a></div><div><a href=\"/topics/service-outage\">Service Outage</a></div><div><a href=\"/topics/enterprise\">Enterprise</a></div><div><a href=\"/topics/e-mail\">E-mail</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec38769082551ec2d8a22af264e2625ee513929266d086d063041c194b90332d","category":"Thai"}