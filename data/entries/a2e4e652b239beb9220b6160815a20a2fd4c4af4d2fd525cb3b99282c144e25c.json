{"title":"Consumer Reports ทดสอบระบบ Autopilot ของ Tesla Model Y ระบุการตรวจสอบคนขับน้อยกว่ายี่ห้ออื่น","link":"https://www.blognone.com/node/122320","date":1619154858000,"content":"<div><div><div><p>หลังเกิดอุบัติเหตุ<a href=\"https://www.blognone.com/node/122235\">รถ Tesla ชนต้นไม้ มีผู้เสียชีวิตสองราย</a>ในเท็กซัส และ<a href=\"https://www.blognone.com/node/122259\">อีลอน มัสก์ ออกมาระบุว่าจากข้อมูลที่เก็บได้ ระบบ Autopilot ไม่ได้เปิดอยู่ และระบบจะไม่สามารถเปิดใช้บนถนนที่ไม่มีเส้นได้</a></p>\n<p>ทวิตของอีลอนเป็นการตอบ<a href=\"https://twitter.com/Amart15416132/status/1383848737395544068\">Ahmad A Dalhat ที่สงสัยในบทความของ The Wall Street Journal</a> ที่ระบุว่าเจ้าหน้าที่เชื่อว่าตอนเกิดเหตุ รถไม่มีคนขับอยู่ เพราะ Ahmad เชื่อว่าระบบ Autopilot ของ Tesla มีระบบป้องกันและจะตรวจสอบว่ามีคนขับนั่งจับพวงมาลัยอยู่หรือไม่</p>\n<p>ล่าสุด เว็บไซต์ Consumer Reports เว็บไซต์ข้อมูลผลิตภัณฑ์สำหรับผู้บริโภคที่ชูจุดเด่นที่ความเป็นอิสระ และไม่รับลงโฆษณาจากแบรนด์ใด ออกมาทำการทดสอบรถ Tesla Model Y ในสนามปิดที่มีเส้นแบ่งเลน พบว่าสามารถหลอกระบบ Autopilot ได้ โดยการเสียบเข็มขัดนิรภัยทิ้งไว้ และใช้โซ่ถ่วงน้ำหนักพวงมาลัย ให้เหมือนยังมีมือคนจับอยู่ โดยสามารถเพิ่มและลดความเร็วจากที่ปรับความเร็วบนพวงมาลัยได้ปกติ และรถก็สามารถวิ่งไปในสนามทดสอบได้โดยไม่มีคนนั่งบนที่นั่งคนขับ</p>\n<p><img src=\"https://www.blognone.com/sites/default/files/externals/f67d8a1b376e2267624f1047ca01b21f.jpg\" /></p>\n<p>Consumer Reports ระบุว่าระบบป้องกันของ Tesla ไม่เพียงพอที่จะตรวจสอบว่ามีคนนั่งอยู่จริงหรือไม่ ต่างจากระบบขับขี่อัตโนมัติของ BMW, Ford, GM, Subaru ที่ใช้กล้องส่องที่นั่งคนขับ เพื่อตรวจสอบว่ามีคนนั่งอยู่จริง โดยระบบ Super Cruise ของ GM ยังสามารถตรวจสอบแนวสายตาของคนขับได้ และจะหยุดระบบอัตโนมัติหากคนขับไม่ยอมหันกลับมามองถนนเมื่อถูกระบบแจ้งเตือนหลายๆ ครั้ง</p>\n<p>แม้ Tesla Model 3 และ Model Y จะมีกล้อง cabin camera ส่องภายในตัวรถอยู่บนกระจกมองหลัง แต่ระบบนี้ไม่ได้ใช้เพื่อตรวจสอบว่ามีคนขับนั่งอยู่ แต่จะใช้เพื่อบันทึกวิดีโอช่วงสั้นๆ ส่งไปให้ Tesla หากเกิดอุบัติเหตุ หรือมีการเบรกฉุกเฉิน เพื่อพัฒนาระบบขับขี่อัตโนมัติเท่านั้น ส่วน Model S จะไม่มีกล้องภายในตัวรถเลย</p>\n<p>Consumer Reports ยังแนะนำอีกว่า Tesla สามารถใช้เซ็นเซอร์ชั่งน้ำหนักที่มีอยู่ในเบาะคนขับ เพื่อตรวจสอบเพิ่มเติมว่ามีคนนั่งอยู่จริงหรือไม่ เพราะปัจจุบันระบบเซ็นเซอร์ชั่งน้ำหนักนี้ ใช้สำหรับเตือนให้คนขับสวมเข็มขัดนิรภัย และเปิดการทำงานของถุงลมนิรภัยเท่านั้น พร้อมระบุทิ้งท้ายว่าแม้ Tesla จะเปลี่ยนโลกยานยนต์ไปตลอดกาล แต่กลับทำเหมือนผู้บริโภคเป็นเพียงวิศวกรทดสอบระบบรถยนต์ และควรใส่ใจความปลอดภัยผู้บริโภคมากกว่านี้</p>\n<p>อย่างไรก็ตาม ยังไม่มีการทดสอบระบบ Autopilot บนถนนที่ไม่มีเส้นแบ่งเลนแบบที่เกิดเหตุในเท็กซัส ตามที่อีลอน มัสก์ เคยระบุไว้ว่าระบบ Autopilot จะไม่สามารถเปิดใช้งานได้ หากกล้องตรวจไม่เจอเส้นแบ่งเลนบนถนน</p>\n<p>ที่มา - <a href=\"https://www.consumerreports.org/autonomous-driving/cr-engineers-show-tesla-will-drive-with-no-one-in-drivers-seat/\">Consumer Reports</a></p>\n</div></div></div><div><div>Topics: </div><div><div><a href=\"/topics/tesla-motors\">Tesla Motors</a></div><div><a href=\"/topics/autopilot\">Autopilot</a></div><div><a href=\"/topics/elon-musk\">Elon Musk</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a2e4e652b239beb9220b6160815a20a2fd4c4af4d2fd525cb3b99282c144e25c","category":"Thai"}