{"title":"Google Cloud จับมือ Seagate พัฒนาโมเดล ML พยากรณ์ฮาร์ดดิสก์พัง แม่นยำ 98%","link":"https://www.blognone.com/node/122724","date":1621309995000,"content":"<div><div><div><p>Google Cloud ในฐานะผู้ให้บริการคลาวด์รายใหญ่ มีศูนย์ข้อมูลของตัวเอง และต้องใช้งานฮาร์ดดิสก์เป็นจำนวนมาก จับมือกับ Seagate พัฒนาเทคนิค machine learning เพื่อใช้พยากรณ์ว่าฮาร์ดดิสก์จะเสียหรือไม่</p>\n<p>กูเกิลบอกว่ามีฮาร์ดดิสก์เป็นล้านๆ ตัว และมีข้อมูล metadata จำนวนมหาศาล เช่น SMART(Self-Monitoring, Analysis and Reporting Technology), Online Vendor Diagnostics (OVD), Field Accessible Reliability Metrics (FARM) ซึ่งไม่สามารถใช้มนุษย์อ่านได้อีกแล้ว จึงต้องใช้ machine learning มาช่วยอ่านข้อมูลแทน</p>\n<p>โซลูชันของกูเกิลคือนำข้อมูล metadata เหล่านี้เก็บลงในบริการ BigQuery และ Cloud Dataflow ของตัวเอง ใช้ AutoML พัฒนาโมเดล เรียนรู้ด้วย TensorFlow แล้วพัฒนาระบบมอนิเตอร์ด้วย Cloud Functions กับ Cloud Composer</p>\n<p><img src=\"https://www.blognone.com/sites/default/files/externals/5adf642f2872de44788a50642c9925f8.jpg\" /></p>\n<p>กูเกิลเล่าว่าระบบมอนิเตอร์เดิมจะแจ้งเมื่อพบดิสก์ที่มีปัญหา แล้วซ่อมดิสก์ลูกนั้นแบบ on-site ด้วยซอฟต์แวร์ แต่พบปัญหาว่ายุ่งยาก เพราะต้องเอาข้อมูลออกจากดิสก์ก่อน แยกดิสก์ออกมา รันซอฟต์แวร์วิเคราะห์อาการ ซ่อมเสร็จแล้วค่อยใส่ดิสก์กลับเข้าในระบบ</p>\n<p>หลังจากมีระบบใหม่ที่ใช้ machine learning สามารถบอกได้ล่วงหน้าว่าดิสก์ลูกไหนจะมีปัญหา ทำให้ลดงานของทีมซ่อมลง กูเกิลยังได้พัฒนาระบบมอนิเตอร์ให้เชื่อมต่อกับระบบจัดการคอนฟิกระบบ (ใช้ Terraform และ GitLab) ให้เปิด-ปิดการทำงานของฮาร์ดดิสก์อัตโนมัติ</p>\n<p>กูเกิลยังลองพัฒนาโมเดล ML สองแบบมาเปรียบเทียบกัน โดยใช้ AutoML แบบอัตโนมัติ และโมเดลคัสตอมแบบ Transformer-based ผลลัพธ์คือ AutoML ให้ประสิทธิภาพดีกว่า มีอัตราความแม่นยำ 98% เมื่อเทียบกับ 70-80% ของโมเดลแบบคัสตอม</p>\n<p>ที่มา - <a href=\"https://cloud.google.com/blog/products/ai-machine-learning/seagate-and-google-predict-hard-disk-drive-failures-with-ml\">Google</a>, ภาพจาก Seagate</p>\n</div></div></div><div><div>Topics: </div><div><div><a href=\"/topics/google-cloud\">Google Cloud</a></div><div><a href=\"/topics/machine-learning\">Machine Learning</a></div><div><a href=\"/topics/seagate\">Seagate</a></div><div><a href=\"/topics/storage\">Storage</a></div><div><a href=\"/topics/harddisk\">Harddisk</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"208b096866a3e95d49964d6366a224efe2d4882296653b74c19e5ee3c965e8c3","category":"Thai"}