{"title":"Spectre กลับมาแล้ว ทีมวิจัยพบช่องโหว่ใหม่ ระบุหากแพตช์เครื่องจะช้าลงมาก","link":"https://www.blognone.com/node/122465","date":1619841132000,"content":"<div><div><div><p>ทีมวิจัยจากมหาวิทยาลัยเวอร์จิเนียร์รายงานถึงช่องโหว่ซีพียูแบบเดียวกับช่องโหว่ Spectre/Meltdown อันโด่งดัง ทีมวิจัยอาศัยการสังเกต micro-op cache ภายในของซีพียูสามารถดึงข้อมูลความลับออกจากซีพียูได้</p>\n<p>Spectre/Meltdown นั้นเป็นช่องโหว่ที่อาศัยการสังเกตพฤติกรรมซีพียูว่าตอบสนองต่อคำสั่งใดช้าเร็วเป็นพิเศษบ้าง ทำให้สามารถคาดเดาได้ว่าข้อมูลในหน่วยความจำส่วนที่คนร้ายไม่สามารถอ่านออกมาได้นั้น ที่จริงแล้วมีข้อมูลว่าอะไร</p>\n<p>micro-op เป็นแนวทางของซีพียูยุคใหม่ที่จะแตกคำสั่งออกเป็นคำสั่งย่อยๆ จำนวนมาก เพื่อให้ซีพียูสามารถเรียงคำสั่งให้เต็มประสิทธิภาพขึ้น ตอนนี้ยังไม่มีรายละเอียดว่าทีมวิจัยมีเทคนิคในการโจมตีซีพียูด้วย micro-op cache นี้อย่างไรบ้าง แต่ทีมงานระบุว่าหากต้องปิดการทำงาน micro-op cache ไปจะทำให้ประสิทธิภาพซีพียูต่ำลงมาก และยังไม่แน่ชัดว่าทางผู้ผลิตซีพียูจะมีแนวทางแก้ช่องโหว่นี้อย่างไร</p>\n<p>ทีมงานได้นำเสนอรายละเอียดให้กับทีมงานจากอินเทลและเอเอ็มดีแล้วเมื่อวันที่ 27 เมษายนที่ผ่านมา และตัวรายงานเต็มได้รับให้นำเสนอในงานประชุมวิชาการ International Symposium on Computer Architecture เดือนมิถุนายนนี้</p>\n<p>ที่มา - <a href=\"https://engineering.virginia.edu/news/2021/04/defenseless\">University of Virginia</a></p>\n<p><img src=\"https://www.blognone.com/sites/default/files/externals/57463d694f5e83437ffe6a7ec42c1a56.jpg\" /></p>\n<p>ภาพเวเฟอร์ซีพียู โดย<a href=\"https://newsroom.intel.com/editorials/advancing-security-silicon-level/\">อินเทล</a></p>\n</div></div></div><div><div>Topics: </div><div><div><a href=\"/topics/cpu\">CPU</a></div><div><a href=\"/topics/security\">Security</a></div><div><a href=\"/topics/meltdown\">Meltdown</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f998b8c0a3cb4d9d3c48e37e771580b48676dd0ddbbab00df20c14212e86e90a","category":"Thai"}