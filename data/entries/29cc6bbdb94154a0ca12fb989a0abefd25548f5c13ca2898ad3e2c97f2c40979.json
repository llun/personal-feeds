{"title":"ทำไมพนักงาน Blizzard ลาออกกันเยอะ วัฒนธรรมองค์กรเปลี่ยน หนีไปตั้งสตูดิโอใหม่","link":"https://www.blognone.com/node/122815","date":1621773172000,"content":"<div><div><div><p>เว็บข่าวเกม IGN มีสกู๊ปพิเศษเจาะลึกสถานการณ์ของ Blizzard ช่วงหลัง ที่มีพนักงานเก่าลาออกอย่างต่อเนื่อง โดยเคสล่าสุดที่ดังที่สุดคือ <a href=\"https://www.blognone.com/node/122282\">Jeff Kaplan ผู้กำกับเกม Overwatch</a> ว่าจริงๆ แล้วสาเหตุที่พนักงานลาออกคืออะไรกันแน่</p>\n<p>IGN สัมภาษณ์พนักงานและอดีตพนักงาน Blizzard หลายคน โดยคำตอบที่ได้มีหลากหลาย ตั้งแต่โครงการเกมที่รับผิดชอบถูกยกเลิก, เหน็ดเหนื่อยจากการทำเกมเดิมมาเกิน 10 ปี, อยากกลับสู่บรรยากาศทีมพัฒนาเล็กๆ ที่อบอุ่น แทนทีมใหญ่ที่ลำดับขั้นเยอะ</p>\n<p><img src=\"https://www.blognone.com/sites/default/files/externals/9f71b1cb15bd92b3fc89f294ecc6108f.jpg\" /></p>\n<p>นอกจากประเด็นเรื่องพนักงานลาออกแล้ว ตัวบริษัท Blizzard เองก็มีปัญหาว่าไม่สามารถออกเกมใหม่ๆ ได้ต่อเนื่อง เกมสุดท้ายที่ออกคือ Overwatch ในปี 2016 (ซึ่งตัวมันเองก็แบกรับความความกดดันที่ไม่มีเกมใหม่ใหญ่ๆ นับจาก World of WarCraft) ความสำเร็จของ Overwatch ทำให้บรรยากาศของ Blizzard เต็มไปด้วยความโล่งใจ แต่นับจากนั้นมา 5 ปี ก็ยังไม่มีความสำเร็จแบบเดียวกันเกิดขึ้นอีก</p>\n<p>ระบบการจัดคิวเกมออกใหม่ของ Blizzard ในช่วงหลังก็ดูมีปัญหาไม่น้อย เพราะในงาน BlizzCon ปี 2018 มีเพียง <a href=\"https://www.blognone.com/node/106219\">Diablo Immortal ที่เป็นเกมมือถือ</a> แถมทีมพัฒนาหลักเป็น NetEase ไม่ใช่ Blizzard จนโดนแฟนๆ ถล่มเละ ทำให้ปีต่อมา Blizzard ต้องแก้มือด้วยการประกาศ <a href=\"https://www.blognone.com/node/112888\">Diablo IV</a> และ <a href=\"https://www.blognone.com/node/112890\">Overwatch 2</a> แต่ทั้งสองเกมก็ยังห่างไกลกับการวางขายจริง ส่วน <a href=\"https://www.blognone.com/node/114492\">Warcraft III: Reforged ก็เต็มไปด้วยปัญหา จนต้องยอมคืนเงิน</a></p>\n<p><img src=\"https://www.blognone.com/sites/default/files/externals/5db34b59a3934254b91322b272403af8.png\" /></p>\n<p>จุดเปลี่ยนสำคัญอีกอย่างของ Blizzard คือ <a href=\"https://www.blognone.com/node/105647\">Michael Morhaime ผู้ก่อตั้งและซีอีโอ ลงจากตำแหน่งและลาออกจากบริษัทในปี 2018</a> ส่วน Frank Pearce ผู้ร่วมก่อตั้งอีกคนลาออกในปี 2019 (ซีอีโอคนปัจจุบันคือ J. Allen Brack ซึ่งตอนนั้นเป็นผู้กำกับ World of WarCraft) ทำให้วัฒนธรรมองค์กรเปลี่ยนไปจากเดิม</p>\n<p>ก่อนหน้านี้ Blizzard เน้นเรื่องความสร้างสรรค์ เน้นคุณภาพ ไม่สนใจเรื่องเงินหรือค่าใช้จ่าย แต่หลังปี 2018 เป็นต้นมา บริษัทเริ่มยกเลิกเกมที่ไม่ทำเงิน (เช่น Heroes of the Storm หรือโครงการทดลอง StarCraft FPS ที่เกิดขึ้นเพื่อหาเกมฮิตเกมต่อไปหลัง Overwatch), ลดค่าใช้จ่าย และ<a href=\"https://www.blognone.com/node/108088\">ปลดพนักงาน</a></p>\n<p><img src=\"https://www.blognone.com/sites/default/files/externals/da8199c7f164d25f0a38aeb299891698.jpg\" /></p>\n<p><a href=\"https://www.blognone.com/node/122515\">ภาพรวมของ Blizzard ยังเติบโตและมีกำไร</a> เกมฮิตตลอดกาล World of Warcraft ยังทำเงินได้ดี แต่<a href=\"https://www.blognone.com/node/122535\">ก็เริ่มเจอปัญหาว่าผู้เล่นลดลงเรื่อยๆ</a> และกลายเป็นยูนิตที่เล็กที่สุดของ Activision Blizzard แล้ว (อันดับหนึ่งคือ Activision อันดับสองคือสตูดิโอเกมมือถือ King) ปัจจัยทั้งหมดนี้รวมๆ กันทำให้เราเห็นการลาออกของทีมงานรุ่นเก่าๆ และถือเป็นการถ่ายเลือดใหม่ของ Blizzard ไปในตัว</p>\n<p>ประเด็นที่น่าสนใจคือ อดีตพนักงานของ Blizzard แทบไม่มีใครลาออกไปอยู่ค่ายเกมใหญ่ค่ายอื่นๆ แต่ใช้วิธีมาตั้งบริษัทเองเกือบหมด บริษัทที่เรารู้จักชื่อกันแล้วมีอย่างน้อย 5 แห่งคือ</p>\n<ul>\n<li>Second Dinner</li>\n<li><a href=\"https://www.blognone.com/node/119192\">Frost Giant โดยอดีตทีม StarCraft II และตั้งเป้าทำเกม RTS</a></li>\n<li>Lightforge Games ก่อตั้งโดยอดีตทีม Bliizard และ Epic</li>\n<li><a href=\"https://www.blognone.com/node/118601\">Secret Door ในเครือ Dreamhaven ของอดีตซีอีโอ Michael Morhaime</a></li>\n<li>Moonshot ในเครือ Dreamhaven เช่นกัน</li>\n</ul>\n<p>เหตุผลที่อดีตพนักงานเลือกก่อตั้งสตูดิโอใหม่ อาจเป็นเพราะโหยหาบรรยากาศทีมเล็กๆ แต่มีอิสระอย่างที่กล่าวไป บวกกับสถานการณ์ของวงการเกมตอนนี้ ที่นักลงทุน VC เริ่มสนใจมากขึ้น ทำให้การหาเงินทุนมาตั้งบริษัทเกมใหม่ๆ โดยทีมงานที่พิสูจน์ตัวเองแล้วจาก Blizzard ทำได้ง่ายขึ้นกว่าในอดีตด้วย</p>\n<p><img src=\"https://www.blognone.com/sites/default/files/externals/7cc583f2f3536573f050392cf3bbbc25.jpg\" /></p>\n<p><img src=\"https://www.blognone.com/sites/default/files/externals/e108f773b6b65b2afcc8a8f45de5f08f.jpg\" /></p>\n<p>ที่มา - <a href=\"https://www.ign.com/articles/special-report-the-inside-story-of-blizzards-departures-and-a-company-at-a-crossroads\">IGN</a></p>\n</div></div></div><div><div>Topics: </div><div><div><a href=\"/topics/blizzard\">Blizzard</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"29cc6bbdb94154a0ca12fb989a0abefd25548f5c13ca2898ad3e2c97f2c40979","category":"Thai"}