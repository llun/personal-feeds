{"title":"มาช้าดีกว่าไม่มา Overwatch ภาคแรก เตรียมเล่นข้ามแพลตฟอร์มได้ เร็วๆ นี้","link":"https://www.blognone.com/node/123104","date":1623309447000,"content":"<div><div><div><p>Overwatch เกมยิงแนวคาแรคเตอร์ของ Blizzard เตรียมได้ฟีเจอร์ cross-play เล่นข้ามแพลตฟอร์ม หลัง <a href=\"https://news.blizzard.com/en-us/blizzard/23665021/welcome-to-a-new-global-battle-net\">Battle.net อัพเดตครั้งใหญ่</a> เพิ่มระบบเล่นมัลติเพลเยอร์ข้ามแพลตฟอร์ม และรวมรายชื่อเพื่อนจากเดิมที่เคยแยกตามเซิฟเวอร์ประจำภูมิภาคมารวมเป็นรายชื่อเดียว ทำให้คนที่เลือกเซิฟเวอร์ต่างกัน แม้จะยังไม่สามารถเล่นด้วยกันได้ แต่สามารถสื่อสารกันได้ทั่วโลกแล้ว (มีหมายเหตุเล็กๆ ว่ายกเว้นประเทศจีน)</p>\n<p>ผู้ที่ต้องการเล่น Overwatch แบบ cross-play จะต้องมีบัญชี Battle.net และเชื่อมต่อบัญชีกับตัวเกมบนคอนโซลผ่านทาง QR code เมื่อฟีเจอร์นี้เปิดใช้งานในอนาคตไม่ว่าจะต้องการเล่น cross-play หรือไม่ ส่วนช่วงเวลาเปิดใช้ฟีเจอร์ยังมีระบุไว้เพียง  “เร็วๆ นี้”</p>\n<p>ผู้เล่นจะสามารถเล่นด้วยกันได้ทุกโหมดยกเว้น Competitive ที่จะล็อกแยกระหว่างผู้เล่นกลุ่มเครื่องคอนโซล กับพีซี และจะสามารถปิดฟีเจอร์ cross-play ได้ แต่ก็จะเล่นได้กับผู้เล่นคนอื่นที่ปิดฟีเจอร์ cross-play เหมือนกันเท่านั้น ทำให้การหาห้องอาจจะยากขึ้น</p>\n<p><img src=\"https://www.blognone.com/sites/default/files/externals/28f5de208542fa38c9ad5098cf54c289.jpg\" /></p>\n<p>Blizzard ระบุเพิ่มเติมไว้ในหน้า <a href=\"https://playoverwatch.com/en-us/news/23684155/\">FAQ</a> ว่าแม้เปิดให้เล่น cross-play และต้องเชื่อมบัญชี Battle.net แต่สถานะของผู้เล่น ทั้งเลเวล สกิน และอื่นๆ จะไม่สามารถส่งข้ามแพลตฟอร์มได้ และต้องเล่นใหม่ทั้งหมด หากต้องการเปลี่ยนแพลตฟอร์มที่เล่นอยู่</p>\n<p>Overwatch วางจำหน่ายครั้งแรกปี 2016 และใช้เวลากว่า 5 ปีถึงมีฟีเจอร์ cross-play แถม <a href=\"https://www.blognone.com/node/112890\">Overwatch 2 ยังเปิดตัวไปแล้ว</a> แม้ยังไม่เปิดเผยวันวางจำหน่าย อย่างไรก็ตามฟีเจอร์นี้อาจทำให้ผู้เล่นเก่าๆ หวนกลับมาเล่น Overwatch อีกครั้งก็ได้ อย่างน้อยก็ช่วงเวลาหนึ่ง</p>\n<p>ที่มา - <a href=\"https://playoverwatch.com/en-us/news/23684155/\">PlayOverwatch</a></p>\n</div></div></div><div><div>Topics: </div><div><div><a href=\"/topics/overwatch\">Overwatch</a></div><div><a href=\"/topics/blizzard\">Blizzard</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"89657bd288cfe750e32b5b45c2053c3f773428d674730beefd08a178e4700540","category":"Thai"}