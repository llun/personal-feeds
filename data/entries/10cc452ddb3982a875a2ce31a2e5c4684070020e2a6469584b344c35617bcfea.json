{"title":"สตรีมเมอร์เลิกเล่น GTA Online เพราะจริงจังกับอาชีพโรลเพลย์ในเกม จนเหมือนต้องทำงานจริงๆ","link":"https://www.blognone.com/node/121471","date":1614679173000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Chance Morris หรือ  “<a href=\"https://www.twitch.tv/sodapoppin\">Sodapoppin</a>” สตรีมเมอร์ชื่อดังใน Twitch ที่มีผู้ติดตามกว่า 6.2 ล้านคน ประกาศพักการเล่นเป็นตัวละคร Kevin Whipaloo ในเซิฟเวอร์ GTA Online แบบโรลเพลย์ของ NoPixel ที่เขาเล่นเป็นประจำ เนื่องจากความกดดันจากหน้าที่การงานของตัวละครในเกม เริ่มทำให้เขาไม่รู้สึกสนุกกับเกมอีกต่อไป</p>\n<p>เซิฟเวอร์โรลเพลย์ของ GTA Online เป็นเซิฟเวอร์ที่ผู้เล่นจะเข้าไปสวมบทบาทเป็นตัวละครในโลกเกม และทำอาชีพในเกมแบบจริงจัง เหมือนเกมเป็นโลกจริงอีกโลกหนึ่ง ซึ่งตัวละคร Kevin Whipaloo ปัจจุบันเป็นผู้จัดการทั้งร้านอาหาร คาสิโน และฟาร์มองุ่น ซึ่งต้องเผชิญเรื่องราวในเกมมากมาย ทั้งเข้าไปพัวพันกับโลกอาชญากรรม ได้เจอ Solid Snake (ที่เป็นคนอื่นสวมบทบาทมา) และเกือบถูกเอเลี่ยนสะกดจิต</p>\n<p>แต่เพราะความรับผิดชอบที่เขามีต่อลูกค้าและธุรกิจในเกม ที่ทำให้เขาต้องคอยจัดการปัญหาต่างๆ ตลอดเวลาในฐานะผู้จัดการร้าน ทั้งรับออเดอร์ แก้ปัญหาเรื่องวุ่นๆ ของพนักงาน และติดสินบนให้ตำรวจ (ในเกม) จนไม่มีเวลาออกไปเล่นอะไรสนุกๆ ในโลกเกมแบบที่เขาเคยทำได้</p>\n<p><img src=\"https://www.blognone.com/sites/default/files/externals/ddafee4654585be8cb51d1757fe2da07.jpg\" alt=\"\" /></p>\n<p>แม้ตอนหลังแอดมินของเซิฟเวอร์จะติดต่อมาขอจัดการคนที่มารบกวนเขาเพื่อให้เขาเล่นเกมต่อได้ เพราะเขาเป็นสตรีมเมอร์ชื่อดัง (และแอดมินคงอยากรักษาฐานคนดูของเซิฟเวอร์) แต่เขาก็คิดว่าคงเป็นวิธีที่ไม่แฟร์นัก และคิดว่าจะฆ่าตัวละครเขาแบบถาวร หรือที่เรียกกันว่า “perma” (ย่อจาก perma death) แบบอลังการในสตรีมล่าสุดของเขาแทน แต่สุดท้ายเขาก็ไม่มีโอกาส เลยทำได้แค่หยุดสตรีมเกมนี้แบบยาวๆ เหมือนซีรีส์ที่จบซีซั่นเท่านั้น</p>\n<p>การเล่นเกม อาจไม่ใช่เรื่องเล่นๆ เมื่อผู้เล่นจริงจังกับเกมนั้นมาก ก็อาจกินเวลาและพลังงานชีวิตไปได้พอสมควร หากย้อนไปในบ้านเรา สมัยยุคที่กิลด์วอร์ในเกม Ragnarok ฮิตถึงขีดสุด ก็มีคนที่รู้จักของผู้เขียนหลายคน ถึงกับทิ้งงานหรือเรียนมาตีบ้านติดกันหลายวัน</p>\n<p>หรือในต่างชาติเอง การเล่นเกมทั้ง World of Warcraft หรือ Eve Online ก็เหมือนกลายเป็นอาชีพที่สองของผู้เล่นเช่นกัน คงได้แต่หวังว่าวันหนึ่ง Sodapoppin จะกลับมาสนุกกับการเล่นเกม GTA Online ของเขาได้อีกครั้ง</p>\n<p>ที่มา - <a href=\"https://kotaku.com/twitch-star-quits-gta-rp-after-in-game-jobs-become-too-1846381341\">Kotaku</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/gta\">GTA</a></div><div class=\"field-item odd\"><a href=\"/topics/games\">Games</a></div><div class=\"field-item even\"><a href=\"/topics/twitch\">Twitch</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"10cc452ddb3982a875a2ce31a2e5c4684070020e2a6469584b344c35617bcfea","category":"Thai"}