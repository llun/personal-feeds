{"title":"รีวิว Xiaomi Mi 11 จัดเต็มทั้งสเปก กล้อง จอ และลำโพง แต่ยังไม่มีอะไรใหม่ให้ว้าวมากนัก","link":"https://www.blognone.com/node/121686","date":1615796037000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลังจากที่ผู้เขียนรีวิว <a href=\"https://www.blognone.com/node/119614\">Xiaomi Mi 10T Pro</a> ไปเมื่อเดือนพฤศจิกายนปีที่แล้ว และตกใจกับประสิทธิภาพและกล้องที่ดีเกินคาดพอสมควร คราวนี้ Xiaomi เพิ่ง<a href=\"https://www.blognone.com/node/121399\">เปิดราคา Mi 11 ในไทย</a>ไปเมื่อช่วงปลายเดือนที่ผ่านมา ในระดับราคา 21,990 บาท ที่แม้จะถูกกว่าสมัย<a href=\"https://www.blognone.com/node/116116\">เปิดตัว Mi 10</a> ที่ราคา 27,999 บาท แต่ก็แพงกว่า Mi 10T Pro ที่มี<a href=\"https://www.lazada.co.th/products/xiaomi-mi-10t-pro-8128gb-5g-24-screen-warranty-6-i1831970927-s5524682489.html\">ราคา 13,990 บาท</a></p>\n<p><img alt=\"No Description\" src=\"https://www.blognone.com/sites/default/files/externals/a8818f7a73a4b6f00a7dffa81d2fbbe2.jpg\" ></p>\n<p><strong>เทียบความแตกต่าง M11 และ Mi 10T Pro</strong></p>\n<p>เมื่อเทียบกันแล้ว แม้สเปกบนกระดาษของ Mi 11 จะเหนือกว่า Mi 10T Pro ในด้านชิปที่อัพเกรดเป็น Snapdragon 888 หน้าจอที่เปลี่ยนจาก LCD 24-bit รีเฟรชเรต 144Hz ความละเอียด 1080 x 2400 พิกเซล มาเป็น AMOLED 10-bit รีเฟรชเรต 120Hz ความละเอียด 1440 x 3200 พิกเซล</p>\n<p>กล้องหลังหลักมีจำนวนพิกเซลเท่ากัน Mi 10T Pro แต่ Mi 11 มีรูรับแสงกว้างขึ้น จาก f/1.9 เป็น f/1.7 ทำให้เก็บแสงในที่มืดได้มากขึ้น ซอฟต์แวร์ประมวลผลภาพและแต่งวิดีโอมีการเพิ่มฟีเจอร์เข้ามา แต่สเปกอื่นๆ และการใช้งานจริง ก็อาจจะไม่ต่างกันมากนัก ทำให้ Mi 10T Pro ก็ยังเป็นตัวเลือกที่น่าสนใจอยู่</p>\n<p>แม้จะมีข้อได้เปรียบที่ลดลงเมื่อถูกเปรียบเทียบ และไม่ค่อยมีอะไรแปลกใหม่ให้ตื่นเต้นนัก แต่ถ้านับตัวมันเองแล้ว Xiaomi Mi 11 ก็ยังเป็นโทรศัพท์ที่ครบครันทั้งสเปกภายในและกล้อง ตามสไตล์ Xiaomi โดยวันนี้ผู้เขียนจะมารีวิวเครื่อง Mi 11 รุ่นสี Horizon Blue หน่วยความจำ 8GB+128GB ให้ผู้อ่านได้เห็นในภาพรวม</p>\n<p><img alt=\"No Description\" src=\"https://www.blognone.com/sites/default/files/externals/875165df509ff02973f11d8574c00d33.jpg\" ></p>\n<p><strong>แกะกล่อง</strong></p>\n<p>Mi 11 ยังแถมที่ชาร์จแบบชาร์จเร็ว 55W วัสดุ GaN มาให้ในกล่อง ซึ่งมีกำลังไฟมากพอชาร์จโน้ตบุ๊กที่รองรับการชาร์จผ่านพอร์ต USB-C ทำให้ลดการพกพาที่ชาร์จซ้ำซ้อนได้ เป็นอีกประโยชน์ทางอ้อม นอกจากนี้ก็มีซิลิโคนเคส เข็มจิ้มถาดซิม และคู่มือในกล่องตามปกติ</p>\n<p><img alt=\"No Description\" src=\"https://www.blognone.com/sites/default/files/externals/f0abe072ba872074cc772f3ba4877bcf.jpg\" ></p>\n<p><strong>หน้าจอและตัวเครื่องภายนอก</strong></p>\n<p>หน้าจอ Mi11 เป็นจอ AMOLED พาแนลแบบ 10-bit ขนาด 6.81 นิ้วความละเอียด WQHD+ รีเฟรชเรต 120Hz ครอบทับด้วย <a href=\"https://www.blognone.com/node/117636\">Corning Gorilla Glass Victus</a> ที่กันรอยขีดข่วนมากกว่า Gorilla Glass 6 และทนแรงกระแทกจากการตกได้กว่า 2 เมตร นอกจากนี้ยังมีค่ารีเฟรชการสัมผัสถึง 480Hz น่าจะตอบสนองทันใจคนที่เล่นเกมยิงหรือแนวแอ็กชั่นบนมือถือได้สบายๆ</p>\n<p><img alt=\"No Description\" src=\"https://www.blognone.com/sites/default/files/externals/20ca7333e07461981583dbe8361af6cf.jpg\" ></p>\n<p>ฝาหลังตามข้อมูลจาก <a href=\"https://www.corning.com/gorillaglass/worldwide/en/products-with-gorilla-glass/smartphones/xiaomi/mi-11.html\">Corning</a> เป็น Gorilla Glass 5 ที่แข็งแกร่งน้อยกว่า Victus แอบเสียดายเล็กน้อยที่ไม่ได้ Victus ทั้งด้านหน้าและด้านหลัง แต่ถ้าใส่มา ราคาก็คงจะแพงกว่านี้ไปอีก ซึ่ง Gorilla Glass 5 ก็ทนทานพอใช้ และสี Horizon Blue ก็ค่อนข้างสวย แม้จะดึงดูดรอยนิ้วมือนิดหน่อย แต่เมื่อใส่ซิลิโคนเคส ก็หมดปัญหานี้ไป</p>\n<p><img alt=\"No Description\" src=\"https://www.blognone.com/sites/default/files/externals/fb8dd929cda3b484fb3cb9848954592c.jpg\" ><img alt=\"No Description\" src=\"https://www.blognone.com/sites/default/files/externals/fd3b34c5d0c4d0e118b77eb35fceff80.jpg\" ></p>\n<p>Xiaomi Mi 11 ใช้การปลดล็อกด้วยการสแกนลายนิ้วมือที่ปุ่มพาวเวอร์ด้านขวามือ มีลำโพงแบบคู่ที่จูนโดย Harman/Kardon ซึ่งก็ให้เสียงที่ดังพอใช้ และไม่แตกจนเกินไป แม้เสียงเบสจะไม่แน่นนัก ตัวเครื่องหนา 8.1 มิลลเมตร น้ำหนัก 196 กรัม บางและเบาลงกว่า Mi 10T Pro ที่หนา 9.3 มิลลิเมตร และหนัก 218 กรัมเล็กน้อย ปุ่มทั้งพาวเวอร์และโวลุ่มจะอยู่ด้านขวาทั้งหมด ส่วนด้านซ้ายไม่มีปุ่มใดๆ</p>\n<p><img alt=\"No Description\" src=\"https://www.blognone.com/sites/default/files/externals/8d7f8187e8e69a3b866968ef9cfea068.jpg\" ><img alt=\"No Description\" src=\"https://www.blognone.com/sites/default/files/externals/28725a5b73faa9333c80052effb3d2df.jpg\" ></p>\n<p><strong>UI และประสิทธิภาพโดยรวม</strong></p>\n<p>Mi 11 รัน MIUI12 (และจะได้อัพเดตเป็น 12.5 เร็วๆนี้) ดีไซน์สะอาดสะอ้านมากกว่า UI ยุคแรกๆ ของ Xiaomi พอสมควร และเท่าที่ใช้งาน รู้สึกว่ามีโฆษณากวนใจน้อยลง แอปขยะน้อยลง และสามารถปิดเปิดได้</p>\n<p><img alt=\"No Description\" src=\"https://www.blognone.com/sites/default/files/externals/f567c05297a84822b3d20f7390786782.jpg\" ></p>\n<p>ชิป Snapdragon 888 ให้ประสิทธิภาพการใช้งานที่ดีน่าพอใจ ผนวกมากับแรม LPDDR5 ขนาด 8GB และจีพียู Adreno 660 ที่เล่น Genshin Impact ตั้งค่าเริ่มต้นได้อย่างลื่นๆ (ดูระดับกราฟฟิกได้ในภาพด้านล่าง) ไม่มีอาการเฟรมตก แต่หลังผ่านไปประมาณครึ่งชั่วโมง รู้สึกได้ว่าตัวเครื่องร้อนขึ้นอย่างเห็นได้ชัด น่าจะเป็นเพราะแกนประสิทธิภาพสูง Cortex-X1 ที่ใส่เพิ่มเข้ามา</p>\n<p><img alt=\"No Description\" src=\"https://www.blognone.com/sites/default/files/externals/1a7fab43e8b34b009776026fe0b98ae4.jpg\" ><img alt=\"No Description\" src=\"https://www.blognone.com/sites/default/files/externals/ae75d0d448bf57d792fbe05e4a599aa4.jpg\" ></p>\n<p>แต่น่าแปลกใจที่คะแนนการทดสอบใน Geekbench ไม่ได้สูงขึ้นมากนัก แถมยังแพ้ OnePlus 8 ในบางรายการ ไม่แน่ชัดว่าเป็นเพราะฮาร์ดแวร์ เฟิร์มแวร์ของ Xiaomi หรือเวอร์ชั่นของ Geekbench ที่ยังไม่ได้ปรับแต่งมาให้วัดประสิทธิภาพของ Snapdragon 888 ได้ดีนัก</p>\n<p><img alt=\"No Description\" src=\"https://www.blognone.com/sites/default/files/externals/30620c3240fe5eefa2bc4770542d18ec.jpg\" ></p>\n<p>ส่วนการเชื่อมต่อก็รองรับเทคโนโลยีล่าสุดทั้งหมด ทั้ง 5G แบนด์ 1/ 3/ 28/ 41/ 77/ 78/ 79 รองรับ WiFi 6, Bluetooth 5.2 มี NFC และมีตัวยิง IR ไว้ใช้แอปรีโมตได้</p>\n<p><strong>กล้อง และตัวอย่างภาพถ่าย</strong></p>\n<p>กล้องหน้าแบบเจาะรู 20MP f/2.4 กล้องหลังหลักความละเอียด 108MP f/1.85 ใช้เทคโนโลยีรวม 4 พิกเซลเป็น 1 (4-in-1 Super Pixel) มีกล้องอัลตร้าไวด์ 13MP f/2.4 และเลนส์ telemacro 5MP มีคุณภาพตามสไตล์ Xiaomi เหมือนเคย ถ่ายภาพกลางคืนได้พอใช้ มีข้อดีเล็ก ๆ คือค่าเริ่มต้นของกล้องหน้าที่ปิด Beauty Mode ให้ภาพถ่ายค่อนข้างเป็นธรรมชาติ ไม่แต่งเนียนจนเวอร์เกินไป</p>\n<p><img alt=\"No Description\" src=\"https://www.blognone.com/sites/default/files/externals/920246d0b8d956508f43d2ee1e62faa9.jpg\" ></p>\n<p><img alt=\"No Description\" src=\"https://www.blognone.com/sites/default/files/externals/196f8d2fabc43325224d0098491663a5.jpg\" ><em>ตัวอย่างภาพวิวจากกล้องหลัก</em><br />\n<img alt=\"No Description\" src=\"https://www.blognone.com/sites/default/files/externals/e1db1a5ea2b61e5571e654eb6d1c7332.jpg\" ><em>ตัวอย่างภาพวิวเดียวกันจากกล้องอัลตร้าไวด์</em><br />\n<img alt=\"No Description\" src=\"https://www.blognone.com/sites/default/files/externals/df55ee0423af075472d069737075b3e1.jpg\" ><em>ตัวอย่างภาพภายในอาคาร จากกล้องหลัก</em><br />\n<img alt=\"No Description\" src=\"https://www.blognone.com/sites/default/files/externals/478880237e85448a748d30d892065de4.jpg\" ><em>ตัวอย่างภาพถ่ายภายนอก จากกล้องหลัก</em><br />\n<img alt=\"No Description\" src=\"https://www.blognone.com/sites/default/files/externals/0b1067f55c5b8a50d81134fb778c42dc.jpg\" ><em>ตัวอย่างภาพถ่าย Night Mode จากกล้องหลัก</em><br />\n<img alt=\"No Description\" src=\"https://www.blognone.com/sites/default/files/externals/a9b0c3068bb81e4dd3d7d8efe9412c16.jpg\" ><em>ตัวอย่างภาพถ่าย Night Mode จากกล้องอัลตร้าไวด์</em><br />\n<img alt=\"No Description\" src=\"https://www.blognone.com/sites/default/files/externals/41c50f3fb98e8099d9d9cbd1e8abb9ba.jpg\" ><em>ตัวอย่างภาพ Selfie จากกล้องหน้า</em></p>\n<p><strong>สรุป</strong></p>\n<p>Xiaomi Mi 11 เป็นโทรศัพท์ที่มีคุณสมบัติครบถ้วน ทั้งหน้าจอคุณภาพสูง ชิปทั้งซีพียูและจีพียูรุ่นล่าสุด แรม LPDDR5 หน่วยความจำภายใน UFS 3.1 และกล้องที่ใส่มาให้แบบเต็มสูบ รวมถึงรองรับเทคโนโลยีการเชื่อมต่อล่าสุดทุกชนิด แต่นอกจากการอัพเดต SoC ตามเทคโนโลยีทั่วไปแล้ว Mi 11 ก็ไม่ได้มีอะไรที่เปลี่ยนแปลงจากมือถือรุ่นปีมากนัก</p>\n<p>ราคาที่อยู่ในระดับ 21,990 บาท เมื่อเทียบกับ Xiaomi Mi 10T Pro ที่ประสิทธิภาพอาจจะด้อยกว่ากันเพียงเล็กน้อย แทบไม่รู้สึกในการใช้งานจริง และคุณภาพกล้องที่ใกล้เคียงกัน ในราคา 13,990 อาจทำให้ผู้บริโภคเลือกซื้อมือถือ Xiaomi รุ่นปีก่อนมากกว่า</p>\n<p>นอกจากนี้ ในปีนี้เราอาจได้เห็นมือถือรุ่นอื่นๆ ที่ใช้ชิป Snapdragon 888 และรองรับ 5G ในราคาต่ำกว่า เช่น <a href=\"https://www.blognone.com/node/121540\">Realme GT</a> ที่ราคาเริ่ม 2,799 หยวน (ราว 13,200 บาท) หรือ Redmi K40 จาก Xiaomi เอง ที่ราคาเริ่มต้นราว 2,999 หยวน (ราว 14,000 บาท) เท่านั้น</p>\n<p>แม้รุ่นอื่นๆ ที่ใช้ชิป Snapdragon 888 อาจมีคุณสมบัติเช่นกล้องหรือจอที่ด้อยกว่า แต่ก็ทำให้ผู้ใช้มีตัวเลือกมากขึ้น เลือกประหยัดในส่วนที่อาจจะไม่จำเป็นสำหรับผู้ใช้นั้นๆ และทำให้ข้อได้เปรียบด้านราคาของ Mi 11 ลดลงไปพอสมควร</p>\n<p><img alt=\"No Description\" src=\"https://www.blognone.com/sites/default/files/externals/94b58717c2a2bf8c84bb973eafc1c667.jpg\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/review\">Review</a></div><div class=\"field-item odd\"><a href=\"/topics/xiaomi\">Xiaomi</a></div><div class=\"field-item even\"><a href=\"/topics/mi-11\">Mi 11</a></div><div class=\"field-item odd\"><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8b7b70d546640b09d2c7ff66a0e5500bfffc591a29b5c2f4d34f53b9eba2f8ba","category":"Thai"}