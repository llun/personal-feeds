{"title":"Calendly สตาร์ทอัพแพลตฟอร์มช่วยจัดตารางนัดหมาย ที่มีมูลค่ากิจการ 3 พันล้านดอลลาร์","link":"https://www.blognone.com/node/121306","date":1613899958000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>การระบาดของโควิด-19 ทำให้เป็นโอกาสของแพลตฟอร์มและบริการหลายอย่างได้แจ้งเกิด ที่ชัดเจนมากก็คงจะเป็นบริการประชุมผ่านวิดีโอ Zoom ซึ่งเติบโตสูงในปีที่ผ่านมา</p>\n<p>เมื่อเดือนที่แล้วมีสตาร์ทอัพรายหนึ่ง ได้รับเงินเพิ่มทุนจนทำให้มูลค่ากิจการเพิ่มเป็น 3 พันล้านดอลลาร์ กลายเป็นสตาร์ทอัพสถานะยูนิคอร์นไปทันที ซึ่งอาจกล่าวได้ว่าเพราะโควิด-19 ทำให้สตาร์ทอัพนี้โตเป็นสิบเท่าเช่นกัน สตาร์ทอัพนี้ชื่อว่า <strong>Calendy</strong></p>\n<p>Calendy เป็นแพลตฟอร์มช่วยจัดตารางเวลานัดหมาย ผู้ใช้งานสามารถเชื่อมต่อปฏิทินจากแพลตฟอร์มต่าง ๆ จากนั้นสร้างแบบฟอร์มให้คนที่เราติดต่อด้วย เลือกเวลานัดหมายเพื่อประชุม นำเสนอ หรือให้คำปรึกษา เนื่องจากมีการเชื่อมต่อข้อมูลปฏิทินไปแล้ว ผู้ติดต่อจะเห็นช่วงเวลาที่ผู้ใช้งานว่างอยู่ จึงจบการนัดหมายได้เร็วมากกว่าการอีเมลหรือสนทนาโต้ตอบไปมา</p>\n<p>บริการของ Calendy เป็นแบบฟรีเมียม ใช้งานฟรีบนเงื่อนไข เชื่อมต่อ 1 ปฏิทิน / 1 ผู้ใช้งาน / 1 ประเภทนัดหมาย ถ้าต้องการเชื่อมต่อหลายปฏิทิน หลายผู้ใช้ หรือสร้างหลายประเภทนัดหมายต้องเสียเงินเพิ่ม สูงสุด 12 ดอลลาร์ต่อเดือน ปัจจุบัน Calendy มีผู้ใช้งานเป็นประจำ 10 ล้านคนต่อเดือน และมีกำไรในการดำเนินงาน</p>\n<p><img alt=\"alt=&quot;Calendy&quot;\" src=\"https://www.blognone.com/sites/default/files/externals/41091e36c63ab42fd175cabcfc5b3349.jpg\" ></p>\n<p>บริการของ Calendy มาได้รับความนิยมเพิ่มสูงมากกว่า 1,000 เปอร์เซ็นต์ ในปีที่ผ่านมา เนื่องจากการพูดคุยประชุมเปลี่ยนมาเกิดขึ้นบนออนไลน์มากขึ้น เครื่องมือของ Calendy จึงเข้ามาช่วยนัดหมายเวลาที่สะดวกพูดคุยกันนั่นเอง</p>\n<p>Calendy ก่อตั้งในปี 2013 ได้รับเงินทุนมาสองครั้งรวม 550,000 ดอลลาร์ ซึ่งยังไม่รวมเงินเก็บส่วนตัวของ Tope Awotona ซีอีโอและผู้ก่อตั้งที่นำมาช่วยในการรันธุรกิจด้วย บริษัทประสบความสำเร็จจากการระดมทุนซีรี่ส์ B เมื่อเดือนที่แล้ว ได้เงินเพิ่มถึง 350 ล้านดอลลาร์ ทำให้มูลค่ากิจการเพิ่มเป็น 3 พันล้านดอลลาร์ โดยมีผู้ลงทุนหลักคือ OpenView Venture Partners และ Iconiq</p>\n<p>เงินทุนก้อนนี้ Calendy จะนำมาใช้ลงทุนพัฒนาแพลตฟอร์มมากขึ้น ขณะเดียวกันก็จะใช้เงินส่วนหนึ่งคืนกลับเป็นผลตอบแทนให้ผู้ลงทุนกลุ่มแรกด้วย</p>\n<p>ที่มา: <a href=\"https://www.axios.com/calendar-management-remote-employment-71bd74bb-f1a9-4d5e-9334-09f7d0293b45.html\">Axios</a> และ <a href=\"https://techcrunch.com/2021/01/26/how-atlantas-calendly-turned-a-scheduling-nightmare-into-a-3b-startup/\">TechCrunch</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/startup\">Startup</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"098708f33bd3999ecfe0e48ca931fe7b544a0dc0c615325cc2e26b18a901263f","category":"Thai"}