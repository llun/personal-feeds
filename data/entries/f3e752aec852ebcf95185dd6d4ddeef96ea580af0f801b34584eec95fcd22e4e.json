{"title":"อิสราเอลเริ่มพบปัญหาคนไม่ยอมไปฉีดวัคซีน ห้างร้านเริ่มออกมาตรการทั้งจูงใจทั้งบังคับ","link":"https://www.blognone.com/node/121103","date":1612847251000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>อิสราเอลสามารถจัดหาวัคซีน COVID-19 จนเพียงพอ และน่าจะฉีดกลุ่มประชากรเข้าข่ายได้ทั้งประเทศภายในสิ้นเดือนมีนาคมนี้ อย่างไรก็ดีปัญหาใหม่ของอิสราเอลตอนนี้คือกลุ่มประชากรที่เหลืออยู่กลับไม่กระตือรือร้นไปฉีดวัคซีนเท่าที่ควรทำให้ห้างร้านเริ่มออกมาตรการจูงใจให้พนักงานไปฉีด</p>\n<p>ตอนนี้อิสราเอลมีความสามารถในการฉีดวัคซีน COVID-19 มากกว่า 200,000 โดสต่อวัน และเคยฉีดมากที่สุดถึง 240,000 โดสในหนึ่งวัน แต่ในวันจันทร์ที่ผ่านมากลับมีผู้มาฉีดเพียง 119,000 คนเท่านั้น และมีเพียง 53,000 คนที่เป็นคนฉีดเข็มแรก โดยตัวเลขล่าสุดปริมาณผู้ได้รับวัคซีนอย่างน้อยหนึ่งโดสในอิสราเอลคิดเป็น 64.26% ของประชากร อย่างไรก็ดีอัตราผู้ติดเชื้อรายใหม่ต่อวันของอิสราเอลยังคงค่อนข้างสูง สัปดาห์นี้ยังมีรายงานเคสใหม่ต่อวันอยู่ในช่วง 6,000-7,000 ราย แต่กว่าวัคซีนจะมีประสิทธิภาพเต็มที่ก็ต้องรอได้รับเข็มที่สองไปแล้วหนึ่งสัปดาห์</p>\n<p>ธุรกิจหลายแห่งในอิสราเอลเริ่มออกมาตรการจูงใจให้พนักงานไปฉีด มีตั้งแต่การจ่ายค่าแรงพนักงานรายชั่วโมงเมื่อลาไปฉีดวัคซีน, จ่ายโบนัสเป็นเงินแถมให้ หรือบางบริษัทเริ่มวางมาตรการว่าหากพนักงานไม่ไปฉีดวัคซีนจะไม่อนุญาตให้เข้าสำนักงาน หรือบางบริษัทก็มีแคมเปญบริจาคอาหารให้คนยากไร้หนึ่งชุดเมื่อพนักงานไปฉีดวัคซีนหนึ่งคน</p>\n<p>ที่ดูจะแย่สักหน่อยคือพนักงานสาธารณสุขของอิสราเอลเองก็ยังได้รับวัคซีนไม่ครบถ้วนแม้จะเป็นกลุ่มแรกๆ ที่มีสิทธิฉีดวัคซีน บางโรงพยาบาลระบุว่าบุคคลากรได้รับวัคซีนไม่ถึง 2 ใน 3 ส่วนโรงพยาบาลที่ดีที่สุดคือ Hadassah Ein Kerem Medical Center มีแพทย์ได้รับวัคซีน 94% และพยาบาลได้รับวัคซีน 89%</p>\n<p>ที่มา - <a href=\"https://www.timesofisrael.com/as-demand-for-vaccines-plummets-israel-may-resort-to-incentive-programs/\">Times of Israel</a></p>\n<p><img alt=\"No Description\" src=\"https://www.blognone.com/sites/default/files/externals/d3ee8116e902ef220033013367d60c21.jpg\" ><br />\nภาพวัคซีน BNT162b2 จาก <a href=\"https://twitter.com/BioNTech_Group/status/1329754864851841025/photo/1\">BioNTech</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/israel\">Israel</a></div><div class=\"field-item odd\"><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3e752aec852ebcf95185dd6d4ddeef96ea580af0f801b34584eec95fcd22e4e","category":"Thai"}