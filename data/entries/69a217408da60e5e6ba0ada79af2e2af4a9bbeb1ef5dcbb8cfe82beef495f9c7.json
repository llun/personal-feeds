{"title":"เอกสารภายในของ Xbox วิเคราะห์เกม The Last of Us 2 ชื่นชมแบบไม่ขาดปาก","link":"https://www.blognone.com/node/122562","date":1620382251000,"content":"<div><div><div><p>ข้อมูลใหม่ในวงการเกมจากคดี Epic v. Apple ยังมีออกมาไม่หยุด หลังก่อนหน้านี้<a href=\"https://www.blognone.com/node/122542\">คำตอบจากปาก VP ของ Xbox ยืนยันว่ายังไม่เคยทำกำไรจากการขายเครื่องคอนโซลเลย</a> ล่าสุดก็มีเอกสารวิเคราะห์เกม The Last of Us 2 ที่เป็นการประเมิณเกมของคู่แข่งจากภายใน Xbox เอง ถูกโพสต์โดยทวิตเตอร์ของยูทูบเบอร์ <a href=\"https://twitter.com/GamePositiveYT/status/1388976101117071366\">GamePositiveYT</a> เป็นบทวิเคราะห์โดยทีมงาน Xbox ชื่อ Mike กับ Jon ที่ทั้งสองคนชื่นชมเกม The Last of Us 2 แบบไม่ขาดปาก</p>\n<p>Mike กับ Jon ระบุว่า The Last of Us 2 เป็นเกมที่ผลักดันศิลปะการเล่าเรื่องผ่านวิดีโอเกมไปอีกขั้น โดยมีความสำคัญเสียยิ่งกว่าความเห็นว่าคนเล่นจะชอบมันหรือไม่ หรือสนุกกับเกมนี้หรือไม่ และยังชื่นชมคุณภาพเกมเพลย์ว่าดีขึ้นกว่าภาคแรกอย่างเห็นได้ชัด</p>\n<p>สองคนนี้ยังชื่นชมคุณภาพงานภาพและความใส่ใจในรายละเอียดของทีมงาน ว่า “ดีที่สุดสำหรับเกมระดับนี้ในทุกๆ ด้าน” (“...absolutely best-in-class in basically every area..”) และดียิ่งกว่าเกมใดๆ ทั้งบนคอนโซลและพีซี จนทำให้ทีมงานถึงกับตะลึงในหลายๆ ฉาก พร้อมกล่าวชื่นชมว่า Naughty Dog ได้รังสรรค์เรื่องราวที่พวกเขาอยากเล่าออกมาได้อย่างดีงาม และผู้เล่นก็มีสิทธิ์ที่จะไม่พอใจในการต้องเล่นเป็นตัวละครบางตัวในเกม รวมถึงฉากจบของเกม แต่สุดท้ายแล้ว ถ้าเป็นคนในวงการที่ใส่ใจการพัฒนาการเล่าเรื่องผ่านวิดีโอเกม เรื่องเหล่านี้ก็คงเป็นเรื่องรอง</p>\n<p>ส่วนสิ่งที่ติก็มีอยู่บ้าง เช่นระบบเปลี่ยนอาวุธที่ยังติดๆ ขัดๆ และยังไม่มีปุ่มเปลี่ยนอาวุธแบบรวดเร็ว (อันนี้ Mike กับ Jon น่าจะพลาดเองที่ไม่รู้ว่ามันกด R1 เปลี่ยนอาวุธได้) กับการยิงปืนที่ถึงกับบอกว่า “Naughty Dog ยังไม่เคยทำเกมที่มีระบบการยิงปืนดีๆ เลย เกมนี้ก็เช่นกัน”</p>\n<p>ที่มา - <a href=\"https://twitter.com/GamePositiveYT/status/1388976101117071366\">@GamePositiveYT</a> via <a href=\"https://www.ign.com/articles/heres-xboxs-analysis-of-the-last-of-us-part-2\">IGN</a></p>\n<p><img src=\"https://www.blognone.com/sites/default/files/externals/f50905cd8bc1bedf6ba81586c3bbeb76.png\" /><img src=\"https://www.blognone.com/sites/default/files/externals/f12b0b5a76daf6d93b5ab999c8c38a1b.jpg\" /></p>\n</div></div></div><div><div>Topics: </div><div><div><a href=\"/topics/the-last-of-us\">The Last of Us</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69a217408da60e5e6ba0ada79af2e2af4a9bbeb1ef5dcbb8cfe82beef495f9c7","category":"Thai"}