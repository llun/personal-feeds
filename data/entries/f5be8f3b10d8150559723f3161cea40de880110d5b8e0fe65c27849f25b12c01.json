{"title":"Live Services คืออนาคตของวงการเกม","link":"https://markpeak.net/game-live-services/","date":1621502935000,"content":"<p>เขียนข่าวผลประกอบการของอุตสาหกรรมเกมมาได้พอนานสมควร แพทเทิร์นของวงการชัดเจนว่า โมเดลการขายเกมแบบดั้งเดิมไม่ใช่วิธีทำเงินหลักอีกแล้ว แต่กลายมาเป็นการหากินกับเกมในฐานะ “บริการ” (services) แทน ซึ่งก็มีวิธีทำเงินแตกต่างกันไป ตั้งแต่สุ่ม loot box, ขาย skin, ขายตัวละคร, battle pass ฯลฯ แล้วแต่ว่าค่ายเกมจะสรรหากันมาได้</p>\n<p>ตรงนี้ไม่ใช่เรื่องใหม่แล้วในยุคนี้ ค่ายเกมหลายๆ ค่ายก็หันมาใช้วิธีเปิดให้เล่นแบบ free-to-play ด้วยซ้ำ คือรายได้จากการขายเกมเป็น 0 เลย ทำเงินจากบริการในเกมล้วนๆ แต่ค่ายเกมดั้งเดิมหลายๆ ค่ายก็ยังขายเกมได้อยู่ (เช่น GTA ที่คนยอมจ่ายเงินซื้อเกม เพื่อมาเล่นออนไลน์)</p>\n<p>การมองเกมในฐานะบริการ แม้เป็นสิ่งเดียวกันที่ทุกค่ายมองเห็นและทำอยู่ แต่กลับไม่มีชื่อที่ทุกคนตกลงร่วมกัน แต่ละคนมีวิธีเรียกแตกต่างกันไป</p>\n<p>ชื่อเรียกที่ผมชอบคือของ EA ที่เรียกบริการแบบนี้ว่า Live Services แปลเป็นไทยคงพอเรียกได้แบบไม่ตรงเป๊ะๆ ว่า “บริการออนไลน์”</p>\n<p>ตัวอย่าง Live Services ที่เด่นชัดที่สุดคือ การขายการ์ดนักเตะของเกม FIFA (ชื่ออย่างเป็นทางการคือ FIFA Ultimate Team หรือ FUT) ที่ทำเงินให้ EA มหาศาล</p>\n<p><img src=\"https://markpeak.net/wp-content/uploads/2021/05/ea2.png\" /></p>\n<p>คำถามที่ตามมาคือ การหาเงินผ่าน Live Services ลักษณะนี้ ทำเงินให้ค่ายเกมมากน้อยเท่าใด เท่าที่หาข้อมูลในผลประกอบการได้ ส่วนใหญ่ก็คือเกินครึ่ง และน่าจะมีสัดส่วนราว 60-70% ของค่ายเกมแล้วด้วยซ้ำ</p>\n<p>ตัวเลขของ EA ไตรมาสล่าสุด 1/2021 (<a href=\"https://s22.q4cdn.com/894350492/files/doc_financials/2021/Q4/Q4-FY21-Earnings-Presentation-Final.pdf\">source</a>) สีน้ำเงินเข้มคือ Live Services ส่วนสีเทาคือการขายเกมแบบดั้งเดิม (Full Game)</p>\n<p><img src=\"https://markpeak.net/wp-content/uploads/2021/05/ea.png\" /></p>\n<p>อีกค่ายที่เปิดเผยข้อมูลนี้คือ Take-Two บริษัทแม่ของ 2K และ Rockstar ที่ใช้คำว่า “Recurrent Consumer Spending” (สีแดงในภาพ) ตอนนี้สัดส่วนก็แซง Full Game (สีน้ำเงิน) แล้วเช่นกัน (<a href=\"https://taketwointeractivesoftwareinc.gcs-web.com/static-files/38406a48-86bf-46c8-b736-828d8e95b968\">source</a>)</p>\n<p><img src=\"https://markpeak.net/wp-content/uploads/2021/05/t2.png\" /></p>\n<p>ค่ายที่มีตัวเลขนี้ไม่เยอะนักคือ Ubisoft ที่ใช้คำว่า Player Recurring Investment (PSI) ตัวเลขของไตรมาสล่าสุดอยู่ที่ 35% (แต่ก่อนหน้านี้อยู่ราว 45%) ที่น้อยกว่าปกติอาจเป็นเพราะรายได้จากการขายเกมในช่วงนี้เยอะพอดี (<a href=\"https://staticctf.akamaized.net/8aefmxkxpxwl/72LwQRzwY3nnwaA1qJgQ4t/b1b9d65a2ba55da1f6c4ef71685dea49/Ubisoft_FY21_Earnings_slideshow_confcall.pdf\">source</a>)</p>\n<p>ในอีกด้าน Ubisoft ถือเป็นสตูดิโอเกมที่ยังเน้นตลาดคอนโซล-พีซีแบบดั้งเดิม มากกว่าการหาเงินจาก mobile games ด้วย (mobile คิดเป็นสัดส่วนประมาณ 10% ของรายได้)</p>\n<p><img src=\"https://markpeak.net/wp-content/uploads/2021/05/ubisoft.png\" /></p>\n<p>ลองหาตัวเลขการเงินของค่ายใหญ่อื่นๆ พบว่าไม่ได้แยกส่วนรายได้ออกมา แต่อย่างกรณีของ Activision Blizzard ทิศทางก็เห็นได้ชัดว่าฝั่ง Activision <a href=\"https://www.blognone.com/node/122460\">ทุ่มทุกอย่างไปที่ Call of Duty หมดหน้าตักแล้ว</a> และเกมที่เป็น free-to-play อย่าง CoD: Warzone และ CoD: Mobile ก็เติบโตเร็วมาก เมื่อเทียบกับโมเดลขายเกม CoD แบบเก่า</p>\n<p>ค่ายเกมที่ทำฮาร์ดแวร์ด้วยคือ Sony, Microsoft, Nintendo มักไม่ค่อยแยกส่วนรายได้ละเอียดมากนัก (ตัวบริการถูกนับรวมกับยอดขายเกม ซึ่งแยกจากฮาร์ดแวร์) แต่กรณีของ Microsoft ที่หันมาดัน Xbox Game Pass สุดตัว ก็ชัดเจนว่ามุ่งไปท่า subscription อีกเช่นกัน</p>The post <a href=\"https://markpeak.net/game-live-services/\">Live Services คืออนาคตของวงการเกม</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f5be8f3b10d8150559723f3161cea40de880110d5b8e0fe65c27849f25b12c01","category":"Thai"}