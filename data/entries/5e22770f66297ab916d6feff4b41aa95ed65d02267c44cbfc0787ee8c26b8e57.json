{"title":"อย่าลืมแก้ก่อนส่งครู Myth: Gods of Asgard เกมที่เหมือน Hades ทั้งแท่ง","link":"https://www.blognone.com/node/123350","date":1624433237000,"content":"<div><div><div><p>Hades เกมแอ็กชั่นแนว rogue-like หรือแนวตะลุยดันเจี้ยนที่สร้างแบบสุ่มจาก Supergiant Games ที่<a href=\"https://www.blognone.com/node/120289\">กวาดรางวัลไปมากมาย</a> และเตรียมลงเครื่องคอนโซลอื่นนอกจาก Nintendo Switch <a href=\"https://www.blognone.com/node/123164\">เดือนสิงหาคม</a>นี้ ดูเหมือนจะมีพี่น้องฝาแฝดเป็นเกมมือถือแนวเดียวกัน มีสไตล์ภาพเหมือนกัน แต่เปลี่ยนเซ็ตติ้งเป็นเทพนอร์ส ชื่อเกม Myth: Gods of Asgard ซะแล้ว</p>\n<p>Myth: Gods of Asgard สร้างโดย Mana Games เป็นเกมแอ็กชั่น rogue-like เหมือน Hades แต่ผู้เล่นรับบทเป็นธอร์ เปลี่ยนเซ็ตติ้งเป็นโลกเทพเจ้านอร์ส และมีระบบ loot box ตัวเกมมีแผนลง Android และ iOS แต่ปัจจุบันมีแค่เวอร์ชั่น Android ให้โหลดมาทดลองเล่นจากเว็บ <a href=\"https://www.taptap.io/app/218020\">Taptap.io</a> ยังไม่มีหน้าแอปทั้งบน Google Play Store และ App Store</p>\n<p>Mana Games ทีมสร้าง Myth: God of Asgard เคยสร้างเกมมือถือ <a href=\"https://play.google.com/store/apps/details?id=com.managames.fairytown&amp;hl=en&amp;gl=US\">Fairy Town</a> มาก่อน ระบุในโพสต์<a href=\"https://www.facebook.com/permalink.php?story_fbid=313109247152421&amp;id=110356914094323\">เฟสบุ๊ก</a>อย่างเป็นทางการของ Myth ว่าทีมงานทุกคนเคารพและเล่น Hades ไปแล้วกว่า 200 ชั่วโมง รวมถึงมองว่า Hades เป็นเกมที่มีงานภาพแบบคอมิกส์อเมริกัน แต่เกมที่มีสไตล์คอมิกส์อเมริกันไม่ได้มีแค่เกม Hades เท่านั้น ทีมงานมองว่าสีและโทนของ Hades เหมาะกับเกมมากที่สุด แต่จะพัฒนาปรับปรุงตัวเกมต่อไป</p>\n<p>Kotaku ติดต่อไปหา Supergiant Games ได้คำตอบว่าทีมงานก็เพิ่งเห็นเกมนี้เหมือนกัน และกำลังพูดคุยกับที่ปรึกษาด้านกฎหมายว่าทำอย่างไรได้บ้าง พร้อมบอกว่าทีมงานยังไม่ได้เล่นเกมนี้ แต่ดูจากภาพและตัวอย่างแล้ว ก็มีความเหมือนกับ Hades จนน่ากังวล</p>\n<p>ที่มา - <a href=\"https://kotaku.com/myth-gods-of-asgard-sure-looks-like-hades-1847141716\">Kotaku</a></p>\n<p><em>วิดีโอจาก <a href=\"https://www.youtube.com/channel/UCCLVf7wyOpUmB63mVpJmU5w\">Gaming Mobile</a></em></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/hades\">Hades</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5e22770f66297ab916d6feff4b41aa95ed65d02267c44cbfc0787ee8c26b8e57","category":"Thai"}