{"title":"สักวันจะมีคนเหมาไปขุดเหมือง ซีอีโอ SK hynix ชี้โลกซีพียูกับแรมกับกำลังหลอมรวมกัน ชิปแรมจะประมวลผลได้ในที่สุด","link":"https://www.blognone.com/node/121898","date":1616784916000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Seok-Hee Lee ซีอีโอ SK hynix ผู้ผลิตแรมรายใหญ่ขึ้นพูดในงาน IEEE-IRPS แสดงวิสัยทัศน์ของโลกคอมพิวเตอร์ในอนาคต โดยสรุปภาพรวมว่าแรมและซีพียูกำลังหลอมรวมกันใกล้ชิดขึ้นเรื่อยๆ ในอนาคตเราจะเห็นซีพียูและแรมอยู่บนชิปเดียวกัน จนกระทั่งตัวแรมมีความสามารถประมวลผลข้อมูลได้ในตัว</p>\n<p>Lee ให้เหตุผลของการคาดการณ์นี้ว่าการประมวลผลในอนาคตต้องการประมวลผลข้อมูลขนาดใหญ่ขึ้นเรื่อยๆ และแบนวิดท์ระหว่างซีพียูและแรมกลายเป็นคอขวดของการประมวลผล เขาสรุปแนวโน้มที่ผ่านมาจากเดิมที่เราเห็นซีพีและแรมแยกกันอย่างชัดเจน แต่สถาปัตยกรรมใหม่ๆ เริ่มนำแรมและซีพียูมาเข้าใกล้กันขึ้นเรื่อยๆ เช่นสถาปัตยกรรม HBM  ที่มีแบนด์วิดท์ระหว่างซีพียูและแรมสูงมาก หรือ PNM ที่นำซีพียูและแรมไปอยู่บนโมดูลเดียวกัน</p>\n<p>แนวโน้มนีัทำให้ Lee ทำนายว่าเราจะเห็นหน่วยประมวลผลแบบ Processing In Memory (PIM) ที่ซีพียูและแรมรวมเป็นแพ็กเกจเดียวกัน ไปจนถึง Computing In Memory (CIM) ที่ซีพียูและแรมกลายเป็นซิลิกอนชิ้นเดียวกันไปเลย</p>\n<p>ที่ผ่านมาแรมและหน่วยความจำแบบอื่นๆ มักแยกออกจากชิปประมวลผลโดย<a href=\"https://www.dramexchange.com/\">ตลาดแรมนับเป็นตลาดโภคภัณฑ์ที่มีการซื้อขายโดยไม่ได้สนใจผู้ผลิตนัก</a> หากผู้ผลิตสามารถทำตามมาตรฐานได้ แต่หากในอนาคตแรมมีความสามารถในการประมวลผลในตัวจริงก็อาจจะทำให้ตลาดนี้เปลี่ยนไป กลายเป็นสินค้าที่ไม่สามารถทดแทนไปมาระหว่างผู้ผลิตต่างๆ</p>\n<p>ที่มา - <a href=\"https://news.skhynix.com/sk-hynix-ceo-seok-hee-lee-talks-about-the-future-of-memory-semiconductor-and-sk-hynixs-management-strategy/\">SK hymix</a></p>\n<p><img alt=\"No Description\" src=\"https://www.blognone.com/sites/default/files/externals/6057264ea192b9cc2e5119fd90d07229.jpg\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/cpu\">CPU</a></div><div class=\"field-item odd\"><a href=\"/topics/sk-hynix\">SK Hynix</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cb82858506f7e83692d5f9aadc16ab473b41b3a0c528c2ff60853817e7e0ba8b","category":"Thai"}