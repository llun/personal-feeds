{"title":"ยอดผู้เล่น Titanfall 2 พุ่งกว่า 535% เพราะ Steam Sale และคอนเทนต์เกม Apex Legends","link":"https://www.blognone.com/node/122396","date":1619581659000,"content":"<div><div><div><p><a href=\"https://steamdb.info/app/1237970/graphs/\">SteamDB</a> เว็บไซต์สถิติผู้เล่นบน Steam แสดงข้อมูลว่าเกม Titanfall 2 มียอดผู้เล่นสูงสุดในเดือนนี้ พุ่งไปถึง 16,974 คนเมื่อวันอาทิตย์ที่ 24 เมษายนที่ผ่านมา เป็นยอดผู้เล่นพร้อมกันสูงสุดนับตั้งแต่<a href=\"https://www.blognone.com/node/117034\">เกมนี้อยู่บน Steam</a> และสูงกว่ายอดผู้เล่นสูงสุดในเดือนมีนาคม ที่ 2,673 คน ถึง 535% ทำให้ยอดผู้เล่นเฉลี่ยต่อวันสูงสุดของช่วง 30 วันที่ผ่านมาเพิ่มเป็นถึง 7,232 คน</p>\n<p>สาเหตุที่ทำให้ตัวเกมมียอดผู้เล่นพุ่งสูงเป็นประวัติการณ์ นอกจาก Steam Sale ที่ลดราคาเกมนี้ถึง 75% เมื่อวันที่ 17 เมษายนที่ผ่านมา ยังมีคอนเทนต์ใหม่ๆ จากเกม Apex Legends เกมยิงแนว Battle Royale ในจักรวาลเดียวกัน เหตุการณ์หลัง Titanfall 2 ราว 30 ปี</p>\n<p>ใน Season 9 ของเกม ทีม Respawn ผู้สร้างได้เริ่มนำสิ่งต่างๆ จากเกม Titanfall 2 เข้ามาอีกครั้ง เช่นตัวละครใหม่ Valkyrie ซึ่งเป็นลูกสาวของ Viper นักขับหุ่นในตำนานที่เป็นบอสสุดแกร่งที่เราต้องสังหารใน Titanfall 2 และทีมงานยังระบุว่าจะมีคอนเทนต์อื่นๆจากจักรวาล Titanfall 2 เพิ่มเข้ามาอีกเพียบ</p>\n<p>น่าเสียดายที่ทีม Respawn เคยระบุในปี 2019 <a href=\"https://www.ign.com/articles/2019/02/04/respawn-is-not-currently-working-on-titanfall-3\">ว่ายังไม่มีแผนพัฒนาเกม Titanfall 3</a> โดย IGN ระบุว่าเคยมีข่าวลือว่าทีม Respawn กำลังทำ Titanfall 3 อยู่ ก่อนจะถูก EA ซื้อในปี 2017 และต้องเปลี่ยนโฟกัสมาทำ Apex Legends แทน</p>\n<p>ใครที่คิดถึงจักรวาลนี้ อาจกลับไปเล่น Titalfall 2 ที่มีผู้เล่นเยอะในช่วงนี้ได้อีกครั้ง หรือถ้าอยากเล่น Apex Legends ที่เป็นเกม free to play ก็สามารถดาวน์โหลดได้ทันทีบน Origin และตัวเกมจะอัพเดตเป็น Season 9 ในวันที่ 4 พฤษภาคมนี้</p>\n<p>ที่มา - <a href=\"https://www.ign.com/articles/why-titanfall-2-player-counts-are-suddenly-hitting-new-highs-on-steam?utm_source=twitter\">IGN</a></p>\n</div></div></div><div><div>Topics: </div><div><div><a href=\"/topics/titanfall\">Titanfall</a></div><div><a href=\"/topics/apex-legends\">Apex Legends</a></div><div><a href=\"/topics/steam\">Steam</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"22f9b69f49d17928052e78e369f0acfb2571f005e9e66dc27f64b7da937a377d","category":"Thai"}