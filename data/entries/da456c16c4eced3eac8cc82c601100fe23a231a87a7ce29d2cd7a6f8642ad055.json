{"title":"ปัญหาชิปขาดตลาด กระทบการผลิต Nintendo Switch, เรือขวางคลองสุเอซทำยุโรปของขาด","link":"https://www.blognone.com/node/122676","date":1620962745000,"content":"<div><div><div><p>Shuntaro Furukawa ประธานนินเทนโด ตอบคำถามนักลงทุนใน<a href=\"https://www.blognone.com/node/122546\">งานแถลงผลประกอบการไตรมาส 1/2021</a> ในประเด็นเรื่องผลกระทบจากปัญหาชิปขาดแคลน ยอมรับว่ามีผลต่อกำลังการผลิต Nintendo Switch ด้วยเช่นกัน</p>\n<p>Furukawa บอกว่าในปี 2020 มีความต้องการ Nintendo Switch สูงมาก จากปัจจัยเกม Animal Crossing: New Horizons ในช่วงครึ่งแรกของปี แต่ครึ่งหลังของปี 2020 จนมาถึงไตรมาสล่าสุด (1/2021) ความต้องการก็ยังสูงอยู่ดี แม้คอนโซลมีอายุเข้าปีที่ 5 แล้วก็ตาม ทำให้นินเทนโดพยากรณ์ยอดขาย Switch ของปีงบการเงินนี้ (นับจากเมษายน 2021 ไปหนึ่งปี) ที่อย่างน้อย 25.50 ล้านเครื่อง</p>\n<p>Furukawa บอกว่า ณ ตอนนี้ ความต้องการเครื่องมีสูงกว่ากำลังการผลิต (production has currently caught up with high demand) จากปัญหาชิ้นส่วนเซมิคอนดักเตอร์ขาดแคลนทั่วโลก ซึ่งนินเทนโดก็จะพยายามเต็มที่ในการสรรหาชิ้นส่วนเหล่านี้มาใช้ผลิตเครื่องให้เพียงพอ</p>\n<p>นอกจากนี้ Furukawa ยังพูดถึงประเด็นเรือสินค้า Ever Green ขวางคลองสุเอซทำให้การค้าทั่วโลกหยุดชะงัก ว่าส่งผลต่อการส่งเครื่อง Switch ไปขายในยุโรปด้วย ทำให้สินค้าในยุโรปเริ่มขาดตลาดแล้ว</p>\n<p>อีกประเด็นที่น่าสนใจคือ Furukawa ยอมรับว่าจำนวนผู้เล่น (active users) ของปี 2021 ลดลงจากปี 2020 ที่คนเล่นเยอะเพราะ Animal Crossing แต่ก็ลดลงไม่เยอะมาก เพราะมีเกมใหม่ๆ ออกต่อเนื่อง เกมใหญ่ที่เขายกตัวอย่างคือ Monster Hunter Rise</p>\n<p><img src=\"https://www.blognone.com/sites/default/files/externals/a1b97ef53e78057e352b6555d0d5e0b9.jpg\" /></p>\n<p>ที่มา - <a href=\"https://www.nintendo.co.jp/ir/pdf/2021/210507e.pdf\">Nintendo</a> via <a href=\"https://www.ign.com/articles/nintendo-physically-cant-make-enough-switch-consoles-right-now-and-that-might-continue\">IGN</a></p>\n</div></div></div><div><div>Topics: </div><div><div><a href=\"/topics/nintendo-switch\">Nintendo Switch</a></div><div><a href=\"/topics/nintendo\">Nintendo</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"da456c16c4eced3eac8cc82c601100fe23a231a87a7ce29d2cd7a6f8642ad055","category":"Thai"}