{"title":"ผู้บริหาร Apple ย้ำอีกรอบ iOS ไม่เปิดให้โหลดแอปนอก App Store ถ้าอยากได้แบบนั้นให้ใช้ Android","link":"https://www.blognone.com/node/123384","date":1624548985000,"content":"<div><div><div><p>ต่อเนื่องจากที่<a href=\"https://www.blognone.com/node/123355\">แอปเปิลออกรายงาน</a> อธิบายเหตุผลว่าการให้ผู้ใช้ iOS ต้องโหลดแอปผ่าน App Store เท่านั้น ก็เพื่อความปลอดภัยในการใช้งาน ล่าสุด Fast Company ได้สัมภาษณ์ Erik Neuenschwander หัวหน้าฝ่ายความเป็นส่วนตัวของผู้ใช้งานของแอปเปิล โดยเขาย้ำว่าการเปิดให้โหลดแอปจากนอก App Store ได้นั้น มีความเสี่ยงในการใช้งาน</p>\n<p>เขายอมรับว่าแนวทางนี้ของแอปเปิล เป็นข้อจำกัดและไม่สร้างทางเลือกให้ผู้ใช้งาน แต่ที่ผ่านมาผู้ใช้งานก็เข้าใจเงื่อนไขนี้ พร้อมบอกว่าหากผู้ใช้ต้องการลงแอปนอกสโตร์นั้น ตัวเลือกก็คือ Android</p>\n<p>เมื่อถามถึงประเด็นว่า macOS ยังอนุญาตให้ลงโปรแกรมหรือแอปนอกสโตร์ได้ Neuenschwander บอกว่า ประเด็นแรกคือจำนวนผู้ใช้งาน ซึ่ง iPhone มีมากกว่า Mac หลายเท่าตัว ทำให้เป็นกลุ่มเป้าหมายของผู้โจมตีมากกว่า นอกจากนี้พฤติกรรมการใช้งานก็ต่างกัน โดยผู้ใช้ Mac แม้ลงโปรแกรมเอง ก็จะเลือกเฉพาะโปรแกรมทำงานที่ต้องการเท่านั้น ขณะที่ผู้ใช้มือถือจะมีพฤติกรรมดาวน์โหลดและลองลงแอปแปลกใหม่อยู่ตลอด จึงมองว่าเป็นความเสี่ยงมากกว่า รวมถึงข้อมูลในโทรศัพท์ก็เป็นข้อมูลส่วนตัวที่สำคัญของผู้ใช้งานมากกว่าอีกด้วย</p>\n<p>ที่มา: <a href=\"https://www.fastcompany.com/90649203/apple-iphone-sideloading-safety-apps-tech\">Fast Company</a></p>\n<p><img src=\"https://www.blognone.com/sites/default/files/externals/5a84b1811bf13dcd52ad90dcd7642242.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/app-store\">App Store</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"10997d5db984cbbf3dbc3566451d202617366fc2c8bfff1a6683d5a91d6fc316","category":"Thai"}