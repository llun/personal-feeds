{"title":"เส้นทางชีวิต OnePlus โตแล้วแมส ซอยรุ่นเยอะ ทำให้อัพเดตรอมช้า ไม่เอาใจฐานแฟนเก่าๆ","link":"https://www.blognone.com/node/123309","date":1624246027000,"content":"<div><div><div><p>เว็บไซต์ Android Authority สรุปเส้นทางชีวิตของ OnePlus ที่ช่วงหลังเปลี่ยนไปมาก โดยเฉพาะ<a href=\"https://www.blognone.com/node/121876\">ปัญหาอัพเดตระบบปฏิบัติการช้าลง</a> กลายเป็นจุดขายเดิมเรื่องอัพเดตเร็วหายไปแล้ว</p>\n<p>Android Authority บอกว่าจุดเริ่มต้นของ OnePlus คือการเน้นกลุ่มแฟนแอนดรอยด์แบบฮาร์ดคอร์ สื่อสารโดยตรงผ่านเว็บบอร์ด รอมหน้าตาใกล้เคียง Pure Android ที่สุด อัพเดตรวดเร็ว แต่เมื่อระยะเวลาผ่านไป OnePlus เริ่มกลายเป็นแบรนด์กระแสหลัก ซอยรุ่นเยอะขึ้น ขยายตลาดมาจับกลุ่มลูกค้าทั่วไปที่ไม่สนใจความเร็วในการอัพเดตมากนัก ทำให้ OnePlus มีฐานลูกค้า 2 กลุ่มที่ต่างกันชัดเจน และผลคือ OnePlus เลือกลูกค้ากลุ่มหลัง ทิ้งลูกค้ากลุ่มแรก</p>\n<p><img src=\"https://www.blognone.com/sites/default/files/externals/fb05e0d6b814704790c85070a156359d.jpg\" /></p>\n<p>จำนวนสินค้าของ OnePlus ยังมีผลต่อการอัพเดตด้วย ในปีแรกๆ OnePlus ออกมือถือใหม่ปีละรุ่นเท่านั้น จากนั้นเริ่มขยับมาออกปีละ 2 รุ่น (ห้อย T) ในปี 2016 เป็นต้นมา เริ่มออกรุ่น Pro ด้วยในปี 2019 และภายหลังก็ขยายไลน์ OnePlus Nord ที่ซอยรุ่นย่อยอีกเยอะมาก แถม Nord ยังเป็นการนำมือถือจากฝั่ง Oppo มารีแบรนด์ ทำให้เสียเอกลักษณ์แบบเดิมไป</p>\n<ul>\n<li>ปี 2019 ออกมือถือทั้งหมด 5 รุ่น</li>\n<li>ปี 2020 ออกมือถือทั้งหมด 8 รุ่น</li>\n<li>ปี 2021 ผ่านมาไม่ถึงครึ่งปี ออกมือถือแล้ว 5 รุ่น</li>\n</ul>\n<p>การออกมือถือเยอะขึ้นเรื่อยๆ ทำให้ทีมซอฟต์แวร์ Oxygen OS ทำงานไม่ทัน ผลคืออัพเดตเวอร์ชัน OS ได้ช้าลงจากเดิมมาก เช่น OnePlus 7 ต้องรออัพเดต Android 11 นานถึง 6 เดือน</p>\n<p>แม้ <a href=\"https://www.blognone.com/node/123250\">OnePlus ประกาศรวมเข้ากับ Oppo แล้ว</a> แต่ Pete Lau ซีอีโอยังยืนยันว่า Oxygen OS ยังอยู่เหมือนเดิม และการรวมกับ Oppo จะทำให้มีทรัพยากรมาแก้ปัญหาทำรอมไม่ทันได้มากขึ้นด้วย ก็ต้องรอดูกันว่า OnePlus จะทำได้ตามที่สัญญาไว้กับแฟนๆ หรือไม่</p>\n<p><img src=\"https://www.blognone.com/sites/default/files/externals/462870e91bfefdfd744e6990c208171a.jpg\" /></p>\n<p>ที่มา - <a href=\"https://www.androidauthority.com/oneplus-oxygen-os-rise-fall-1234103/\">Android Authority</a></p>\n</div></div></div><div><div>Topics: </div><div><div><a href=\"/topics/oneplus\">OnePlus</a></div><div><a href=\"/topics/android\">Android</a></div><div><a href=\"/topics/mobile\">Mobile</a></div><div><a href=\"/topics/oppo\">Oppo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9e7ffa49ad842239818db71e45d3dbf404be06788868d63e6ba3981fd12a94c5","category":"Thai"}