{"title":"ซีอีโอ Xiaomi บอก ความสนใจรถยนต์ไฟฟ้า เริ่มจากการพบ Elon Musk เมื่อ 8 ปีที่แล้ว","link":"https://www.blognone.com/node/122025","date":1617434383000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>เมื่อสัปดาห์ที่ผ่านมา ข่าวใหญ่ของ Xiaomi คือการ<a href=\"https://www.blognone.com/node/121949\">ประกาศตั้งบริษัทลูก</a> เพื่อทำธุรกิจรถยนต์ไฟฟ้าโดยเฉพาะ ซึ่ง Lei Jun ซีอีโอและผู้ก่อตั้ง Xiaomi จะมาเป็นซีอีโอเพื่อดูแลบริษัทใหม่นี้เอง</p>\n<p>Lei ได้เล่าที่มาที่ไปของการตัดสินใจเข้าสู่ธุรกิจรถยนต์ไฟฟ้าในงานแถลงข่าว และเขาได้เผยแพร่เนื้อหานี้ใน<a href=\"https://mp.weixin.qq.com/s/3WtkzI8QUXjC8imfx_Atgg\">บัญชี WeChat</a> ด้วย มีประเด็นที่น่าสนใจหลายอย่าง ว่าเขามั่นใจว่า Xiaomi จะไปได้ดีกับธุรกิจนี้อย่างไร</p>\n<p>Lei บอกว่าเขาเริ่มสนใจรถยนต์ไฟฟ้าตั้งแต่ 8 ปีที่แล้ว ซึ่งเขาได้พบกับ Elon Musk 2 ครั้ง จากนั้นก็ซื้อรถยนต์ Tesla มา ประเด็นการเข้าสู่ธุรกิจรถยนต์ไฟฟ้าเป็นหัวข้อที่ผู้บริหารระดับสูง Xiaomi ได้พูดคุยกันมาโดยตลอด แต่ครั้งล่าสุดคือต้นปีที่ผ่านมา ซึ่งการหารือจริงจังมากขึ้น Lei ยอมรับว่า แรกเริ่มเขาไม่อยากเข้าสู่ธุรกิจนี้ เพราะธุรกิจสมาร์ทโฟนยังไปได้ดี ทำยอดขายขึ้นมาเป็นระดับ Top 3 ของโลก และการแข่งขันยังไม่จบ หากเข้าสู่ธุรกิจรถยนต์ไฟฟ้าก็อาจทำให้บริษัทเสียโฟกัส แต่จากจุดนั้นเขาก็เริ่มศึกษาข้อมูลเพิ่มมากขึ้น</p>\n<p><img alt=\"alt=&quot;Lei Jun and Elon Musk&quot;\" src=\"https://www.blognone.com/sites/default/files/externals/d856e61080aca2cb59450e6b147c6e90.png\" ></p>\n<p>เขาบอกว่ามีคำแนะนำทั้งสนับสนุนและไม่เห็นด้วย คนที่สนับสนุนบอกว่า Xiaomi เข้าใจโลกฮาร์ดแวร์และอินเทอร์เน็ตดี จึงน่าเข้าสู่ธุรกิจนี้ ขณะที่คนไม่เห็นด้วยก็ให้ข้อมูลว่าธุรกิจรถยนต์มีความซับซ้อน ลงทุนสูง และใช้เวลานานกว่าจะคืนทุน แถมตอนนี้ก็มีคู่แข่งในตลาดมากแล้ว</p>\n<p>Xiaomi มีกิจกรรมเพื่อรับฟังความเห็นจากลูกค้าอยู่ตลอด Lei พบว่าลูกค้าจำนวนมาก ต่างเชียร์ให้ Xiaomi ทำรถยนต์ไฟฟ้า แม้มีความเสี่ยงสูง แต่เขาประเมินว่า Xiaomi มีทีมงาน R&amp;D มากกว่าหมื่นคน มีเงินสดในมือมากกว่า 17,000 ล้านดอลลาร์ จึงอยู่ในจุดที่สามารถเข้าสู่ธุรกิจนี้ได้</p>\n<p>Lei บอกว่าหลังจากรวบรวมข้อมูล และได้หารือกับผู้เชี่ยวชาญในอุตสาหกรรมรถยนต์จำนวนมาก เขาตัดสินใจที่จะดูแลโครงการนี้ด้วยตนเอง และจะเป็นโครงการธุรกิจใหม่ขนาดใหญ่ตัวสุดท้ายในชีวิตของเขา ซึ่งโครงการนี้อาจใช้เวลา 5-10 ปี จึงจะเห็นผลสำเร็จ สิ่งที่เขาคาดหวังตอนนี้มีเพียงการสร้างรถยนต์ที่ดีให้กับแฟนคลับของ Xiaomi นั่นเอง</p>\n<p>ที่มา: <a href=\"https://kr-asia.com/a-letter-from-lei-jun-starting-over-one-last-time\">KrAsia</a></p>\n<p><img alt=\"alt=&quot;Xiaomi Lei Jun&quot;\" src=\"https://www.blognone.com/sites/default/files/externals/1a3960e3a44574e69d6e9b00aba5aedd.jpg\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/lei-jun\">Lei Jun</a></div><div class=\"field-item odd\"><a href=\"/topics/xiaomi\">Xiaomi</a></div><div class=\"field-item even\"><a href=\"/topics/electric-car\">Electric Car</a></div><div class=\"field-item odd\"><a href=\"/topics/automobile\">Automobile</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7a734f95c8c09dfb5e6acf62d92f80ffaafe53d2092d18ffa8f824492e3100d5","category":"Thai"}