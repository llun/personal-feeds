{"title":"ผลทดสอบจีพียู Xe บนเดสก์ท็อป Core Gen 11 แรงขึ้นกว่ารุ่นก่อน 39% แต่ยังแพ้ AMD","link":"https://www.blognone.com/node/122698","date":1621145664000,"content":"<div><div><div><p>เว็บไซต์ AnandTech มีบทความทดสอบประสิทธิภาพของ<a href=\"https://www.blognone.com/node/117979\">จีพียู Intel Xe ตัวใหม่</a>ที่เริ่มใช้ใน Core 11th Gen <a href=\"https://www.blognone.com/node/118253\">Tiger Lake (โน้ตบุ๊ก)</a> และ <a href=\"https://www.blognone.com/node/121726\">Rocket Lake (เดสก์ท็อป)</a> ว่ามีประสิทธิภาพขึ้นจากจีพียู IGP รุ่นก่อนของอินเทลแค่ไหน โดยมุ่งไปที่จีพียู Xe-LP ของ Rocket Lake เป็นหลัก</p>\n<p>การทดสอบใช้ซีพียูเดสก์ท็อปของอินเทล รุ่นบนสุด 2 เจนคือ Core i9-11900K (จีพียู Xe-LP มี 32 คอร์) เทียบกับ Core i9-10900K (จีพียู Gen 11 มี 24 คอร์) ในการเล่นเกมดังๆ จำนวนหลายเกมที่ความละเอียดพื้นฐาน 720p พบว่าประสิทธิภาพของ Xe-LP ดีขึ้นกว่า Gen 11 เกือบทุกกรณี (สูงสุดคือดีกว่ากัน 66%, เฉลี่ยดีขึ้น 39%)</p>\n<p><img src=\"https://www.blognone.com/sites/default/files/externals/621cc0c95a68791cd501e5871d89807f.png\" /></p>\n<p>อย่างไรก็ตาม ถ้าเทียบกับคู่แข่งคือ Ryzen ที่ใช้จีพียู Radeon Vega พบว่า Xe ยังตามหลังอยู่พอสมควร โดยถึงขั้นแพ้ให้กับจีพียู Vega ใน Radeon 5 2400G ที่ออกในปี 2018 ด้วยซ้ำ ไม่ต้องพูดถึง Ryzen ซีรีส์ใหม่ๆ อย่าง 3000, 4000 หรือ 5000 ที่ใหม่กว่า จีพียูแรงกว่า</p>\n<p>AnandTech สรุปว่า Xe เป็นก้าวแรกที่ดีของอินเทล ที่เริ่มกลับมาโฟกัสตลาดจีพียูอีกครั้ง และตามแผนที่อินเทลประกาศไว้คือจะขยับมาใช้สถาปัตยกรรม chiplet (ชิปหลายตัววางต่อกัน แบบเดียวกับ AMD) ซึ่งเป็นสัญญาณว่าเราจะเห็น Xe ที่แรงขึ้นอีกมากในไม่ช้า</p>\n<p>ที่มา - <a href=\"https://www.anandtech.com/show/16658/intels-integrated-graphics-minireview-is-rocket-lake-core-11th-gen-competitive\">AnandTech</a></p>\n</div></div></div><div><div>Topics: </div><div><div><a href=\"/topics/xe\">Xe</a></div><div><a href=\"/topics/intel\">Intel</a></div><div><a href=\"/topics/gpu\">GPU</a></div><div><a href=\"/topics/rocket-lake\">Rocket Lake</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e2084b13eaa05176b60e33a18dda3297b176cdaff3669a06231883031ea9dab8","category":"Thai"}