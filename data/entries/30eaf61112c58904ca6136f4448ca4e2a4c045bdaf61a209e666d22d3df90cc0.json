{"title":"Flutter 2.0 ออกแล้ว รองรับ 6 แพลตฟอร์ม ปรับปรุง Flutter Web ครั้งใหญ่","link":"https://www.blognone.com/node/121509","date":1614823049000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>กูเกิลประกาศออก Flutter 2.0 และ Dart 2.12 ซึ่งถือเป็นการอัพเกรดครั้งใหญ่ของโลก Flutter</p>\n<p>ปัจจุบัน Flutter รองรับการเขียนแอพเนทีฟบน 5 ระบบปฏิบัติการคือ Android, iOS, <a href=\"https://www.blognone.com/node/113628\">macOS</a>, <a href=\"https://www.blognone.com/node/117374\">Linux</a>, <a href=\"https://www.blognone.com/node/118603\">Windows</a> บวกด้วย<a href=\"https://www.blognone.com/node/109699\">การเขียนเว็บอีก 1 แพลตฟอร์ม</a></p>\n<p>นอกจาก 6 แพลตฟอร์มข้างต้นแล้ว กูเกิลยังประกาศความร่วมมือกับ Toyota ที่จะนำ Flutter ไปใช้ในระบบ infotainment ของรถยนต์ด้วย แต่ก็ยังไม่มีรายละเอียดมากนักในตอนนี้</p>\n<p><img alt=\"No Description\" src=\"https://www.blognone.com/sites/default/files/externals/7226016a5bf5f11f450938057af57ba3.png\" ></p>\n<p>ของใหม่ที่สำคัญที่สุดของ Flutter 2.0 คือรองรับการเขียนเว็บแอพเต็มรูปแบบ (ก่อนหน้านี้เป็น Beta ตอนนี้คือ Stable) โดยระบบ Flutter จะมองเว็บเป็น device target อีกตัวหนึ่ง เหมือนกับการตั้ง target ของระบบปฏิบัติการอื่นๆ</p>\n<p>ฟีเจอร์สำคัญของ Flutter Web ในเวอร์ชัน 2.0 ได้แก่</p>\n<ul>\n<li>รองรับ Progressive web apps (PWAs)</li>\n<li>รองรับ Single page apps (SPAs) เว็บแบบหน้าเดียว โหลดครั้งเดียว</li>\n<li>สามารถพอร์ตแอพ Flutter เวอร์ชันมือถือไปเป็นเว็บแอพได้ทันที ใช้โค้ดเดียวกันได้เลย</li>\n</ul>\n<p>นอกจากฟีเจอร์หลัก 3 อย่างแล้ว ยังมีเอนจินเรนเดอร์เว็บตัวใหม่ที่เขียนด้วยเทคโนโลยี CanvasKit และ WebAssembly ให้มีประสิทธิภาพมากขึ้น, รองรับ text autofill, เพิ่มการควบคุม URL ใน adress bar ของเบราว์เซอร์ เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/f6b668c5cbace744c45d1c3917383f17.png\" ></p>\n<p>ฝั่งของ Flutter Desktop ตอนนี้สถานะเป็น Stable แบบ Early Access ก่อนออกรุ่น Stable ภายในปีนี้ ของใหม่คือปรับปรุง text selection, context menu, ปรับปรุงการทำงานของ scrollbar และเพิ่ม grab handle ตัวลากลิสต์สลับไปมาใน ReorderableListView</p>\n<p>ภาษา Dart 2.12 ยังมีฟีเจอร์ใหม่ที่สำคัญคือ Sound Null Safety ซึ่งเป็นการแยกชนิดของตัวแปรแบบ nullable และ non-nullable ออกจากกัน เพื่อให้โปรแกรมเมอร์ป้องกันแครชแบบ null error ได้ (การตรวจสอบ null อยู่ที่ระดับของตัวแปรเลย ดักเจอตั้งแต่ตอนเขียน)</p>\n<p>กูเกิลบอกว่าตอนนี้ Flutter ออกมาได้ 6 แพลตฟอร์มแล้ว รองรับอุปกรณ์จอเล็กไปจนถึงจอใหญ่ มีอินพุตหลายแบบ ทั้งทัช คีย์บอร์ด เมาส์ และมีมุมมองการใช้งานแอพต่างกัน (เว็บ มือถือ เดสก์ท็อป) นักพัฒนาอาจสับสนว่าต้องเขียนแอพอย่างไรให้รองรับทุกอย่างได้ครบ จึงได้ออกแอพตัวอย่างชื่อ Flutter Folio มาให้ดูกันเป็นแนวทาง</p>\n<iframe width=\"640\" height=\"360\" src=\"https://www.youtube.com/embed/x4xZkdlADWo\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe><p>ที่มา - <a href=\"https://medium.com/flutter/whats-new-in-flutter-2-0-fe8e95ecc65\">Flutter 2.0</a>, <a href=\"https://developers.googleblog.com/2021/03/announcing-flutter-2.html\">Google Developer</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/flutter\">Flutter</a></div><div class=\"field-item odd\"><a href=\"/topics/programming\">Programming</a></div><div class=\"field-item even\"><a href=\"/topics/development\">Development</a></div><div class=\"field-item odd\"><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"30eaf61112c58904ca6136f4448ca4e2a4c045bdaf61a209e666d22d3df90cc0","category":"Thai"}