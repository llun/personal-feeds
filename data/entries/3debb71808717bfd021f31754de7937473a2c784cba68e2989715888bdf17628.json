{"title":"Modernity in Siam ในมุมมองธงชัย วินิจจะกูล","link":"https://markpeak.net/modernity-in-siam/","date":1613894973000,"content":"<p>ช่วงนี้กลับมาอ่านหนังสือประวัติศาสตร์เยอะ เพราะสนใจเรื่อง &#8220;ชาตินิยม&#8221; ในไทย ที่ลงลึกไปไกลกว่าอุดมการณ์ &#8220;ชาติ ศาสน์ กษัตริย์&#8221;</p>\n<p>นักวิชาการไทยที่เขียนเรื่องชาตินิยมได้ดีที่สุด คงหนีไม่พ้น ธงชัย วินิจจะกูล ทำให้ตอนนี้กำลังไล่เก็บงานของธงชัยอยู่</p>\n<p>หนังสือที่อ่านอยู่ตอนนี้คือ &#8220;<a href=\"https://sameskybooks.net/index.php/product/9786167667805/\">เมื่อสยามพลิกผัน</a>&#8221; ธีมหลักคือกล่าวถึงการเปลี่ยนแปลงของรัฐสยามเข้าสู่ภาวะสมัยใหม่ (modernity) ซึ่งเป็นการเปลี่ยนผ่านแบบค่อยเป็นค่อยไปในช่วง ร.4-ร.6 ตามการเปลี่ยนแปลงของโลกในยุคเดียวกัน แต่หลายอย่างก็ยังเป็นพื้นฐานทางความคิดของสังคมไทยมาจนถึงทุกวันนี้</p>\n<p>&#8220;เมื่อสยามพลิกผัน&#8221; เป็นการรวบรวมบทความวิชาการของธงชัยที่ตีพิมพ์ในโอกาสต่างๆ เข้าด้วยกัน ดังเช่นหนังสือรวมผลงานชิ้นอื่นๆ ของเขา แต่สิ่งที่น่าสนใจคือ &#8220;บทที่หนึ่ง&#8221; ที่ธงชัยเขียนเพิ่มใหม่ในการรวมเล่มครั้งนี้ ซึ่งเขาได้เสนอ &#8220;กรอบมโนทัศน์พื้นฐาน&#8221; (foundational mentality) ยุคสมัยใหม่ในสยาม จำนวน 7 ด้าน</p>\n<ol>\n<li>ภูมิกายา (geo-body)</li>\n<li>ประวัติศาสตร์อย่างใหม่ และราชาชาตินิยม (The royal-nationalist history and its others)</li>\n<li>พุทธใหม่-ไสย-วิทย์ (Modern Buddhism and its others)</li>\n<li>คนไทย/คนอื่น (Thais and Others)</li>\n<li>สังคมและระเบียบสังคม (Social relations in the Buddhist organic society)</li>\n<li>เพศสภาวะ (Gender in the Thai organic society)</li>\n<li>สยามในสากลโลก (Siam in the modern world order)</li>\n</ol>\n<p>ธงชัยออกตัวว่า &#8220;กรอบมโนทัศน์&#8221; อันนี้เป็น framework ขนาดใหญ่ของเขาเอง ที่ต้องการศึกษาเรื่องนี้อย่างละเอียดเป็นโครงการใหญ่ของเขาเลย และเป็น superset ที่ครอบคลุมงานเกือบทั้งหมดที่เขาทำมาตลอดด้วย</p>\n<p>(ธงชัยไม่ได้เขียนออกมาตรงๆ แต่ผมคิดว่า ตัวเนื้องานนั้นใหญ่ในระดับที่เขาก็อาจทำได้ไม่สำเร็จในช่วงชีวิตด้วย แต่อย่างน้อยก็ถือเป็นกรอบที่ธงชัยตั้งเป้าเอาไว้ ซึ่งเรานำมาใช้เป็นกรอบช่วยในการทำความเข้าใจได้)</p>\n<p>ออกตัวว่าผมไม่ได้เป็นนักประวัติศาสตร์โดยอาชีพ เป็นแค่ความสนใจส่วนตัวเท่านั้น และเท่าที่มีประสบการณ์อ่านงานของธงชัยมาบ้าง ก็พบว่าอ่านค่อนข้างยาก มีความเป็นวิชาการสูง ต้องขบคิดใคร่ครวญอย่างมาก</p>\n<p>ในบล็อกอันนี้จึงเป็นการนำกรอบทั้ง 7 ข้อของธงชัยมาบันทึกเอาไว้ก่อนเป็นเป้าหมาย แทรกด้วยความเห็นบางประการหลังอ่านงานเรื่องนั้นๆ ของธงชัยแล้ว ซึ่งคงจะตามอัพเดตไปเรื่อยๆ ในอนาคต หลังอ่านงานแต่ละชิ้นแล้ว</p>\n<p>framework ของธงชัยทั้ง 7 ข้อ มีดังนี้</p>\n<h2>1) ภูมิกายา (geo-body)</h2>\n<p>สาระสำคัญ</p>\n<ul>\n<li>เป็นกรอบคิดด้านภูมิศาสตร์ยุคใหม่ ที่กำหนดประเด็นเรื่องเขตแดน อธิปไตยเหนือดินแดน เอกราช การเสียดินแดน</li>\n</ul>\n<p>สถานะการศึกษาของธงชัย</p>\n<ul>\n<li>นี่คืองานชิ้นเอกที่สร้างชื่อให้ธงชัยในยุคแรกๆ คือ Siam Mapped และภายหลังได้แปลเป็นภาษาไทยในชื่อว่า &#8220;กําเนิดสยามจากแผนที่&#8221; สำนักพิมพ์อ่าน</li>\n</ul>\n<p>ความเห็นของข้าพเจ้า</p>\n<ul>\n<li>เคยพยายามอ่าน Siam Mapped แล้วไม่ประสบความสำเร็จ ทั้งฉบับภาษาไทยและอังกฤษ รู้สึกว่ายากไป ศัพท์เฉพาะเยอะไป ต้องหาเวลามาอ่านใหม่</li>\n</ul>\n<p><img loading=\"lazy\" class=\"aligncenter size-full wp-image-2176\" src=\"https://markpeak.net/wp-content/uploads/2021/02/siam-mapped.jpg\" alt=\"\" width=\"344\" height=\"500\" srcset=\"https://markpeak.net/wp-content/uploads/2021/02/siam-mapped.jpg 344w, https://markpeak.net/wp-content/uploads/2021/02/siam-mapped-206x300.jpg 206w\" sizes=\"(max-width: 344px) 100vw, 344px\" /></p>\n<h2>2) ประวัติศาสตร์อย่างใหม่ และราชาชาตินิยม (The royal-nationalist history and its others)</h2>\n<p>สาระสำคัญ</p>\n<ul>\n<li>ประวัติศาสตร์แบบราชาชาตินิยม มีเรื่องเล่า 2 แม่บท (master narratives) คือ สุโขทัยที่เป็นยุคทอง (glorious antiquity) และ ไทยรบพม่า</li>\n<li>การขจัดประวัติศาสตร์ที่อยู่นอกการควบคุม-หลุดมาตรฐานของชนชั้นนำสยาม</li>\n</ul>\n<p>สถานะการศึกษาของธงชัย</p>\n<ul>\n<li>ประเด็นเรื่องสุโขทัยยุคทอง-ไทยรบพม่า อยู่ในเล่ม <a href=\"https://sameskybooks.net/index.php/product/9786167667492/\">โฉมหน้าราชาชาตินิยม</a> และบทความ &#8220;ประวัติศาสตร์นิพนธ์สมัยใหม่ในเอเชียตะวันออกเฉียงใต้&#8221; ใน เมื่อสยามพลิกผัน</li>\n<li>การขจัดประวัติศาสตร์ที่อยู่นอกการควบคุมของชนชั้นนำสยาม (ในที่นี้คือ ร.5 และกรมพระยาดำรงราชานุภาพ) ตัวอย่างที่ชัดเจนคือ ท่าทีของชนชั้นนำสยามต่อ ก.ศ.ร. กุหลาบ นักประวัติศาสตร์ร่วมสมัยของ ร.5 อยู่ในเล่ม เมื่อสยามพลิกผัน</li>\n<li>ธงชัยยังมีหนังสืออีกเล่มคือ <a href=\"https://sameskybooks.net/index.php/product/9786167667751/\">ออกนอกขนบประวัติศาสตร์ไทย</a> ที่กล่าวถึงประวัติศาสตร์ไทย &#8220;แบบอื่น&#8221; ที่ไม่ใช่ราชาชาตินิยม</li>\n</ul>\n<p>ความเห็นของข้าพเจ้า</p>\n<ul>\n<li>โฉมหน้าราชาชาตินิยม ยังไม่ได้อ่าน ซื้อมาแล้ว</li>\n<li>&#8220;ประวัติศาสตร์นิพนธ์สมัยใหม่ในเอเชียตะวันออกเฉียงใต้&#8221; ที่อยู่ใน &#8220;สยามพลิกผัน&#8221; เป็นเรื่องวิวัฒนาการของการเขียนประวัติศาสตร์ในสยาม ที่เดิมทีใช้ระบบ &#8220;พงศาวดาร&#8221; มาเป็นประวัติศาสตร์แบบชาตินิยมใหม่ ตีความใหม่ ที่มี ร.5 และ กรมพระยาดำรงฯ เป็นแกนกลางสำคัญ บวกกับบริบททางการเมืองในยุคนั้นที่เป็นการสร้างชาติเพื่อรับมือภัยคุกคามจากโลกตะวันตกด้วย การสร้างประวัติศาสตร์แบบใหม่นี้ (สุโขทัยยุคทอง-ไทยรบพม่า) ยังเป็นรากฐานทางความคิดตกทอดมาถึงปัจจุบัน</li>\n<li>อ่านเรื่อง ก.ศ.ร.กุหลาบ ตามที่ธงชัยตีความแล้ว คมคายมาก จะเขียนถึงละเอียดต่อไป</li>\n</ul>\n<p><img loading=\"lazy\" class=\"aligncenter size-full wp-image-2174\" src=\"https://markpeak.net/wp-content/uploads/2021/02/raja-chartniyom.jpg\" alt=\"\" width=\"467\" height=\"685\" srcset=\"https://markpeak.net/wp-content/uploads/2021/02/raja-chartniyom.jpg 467w, https://markpeak.net/wp-content/uploads/2021/02/raja-chartniyom-205x300.jpg 205w\" sizes=\"(max-width: 467px) 100vw, 467px\" /></p>\n<h2>3) พุทธใหม่-ไสย-วิทย์ (Modern Buddhism and its others)</h2>\n<p>สาระสำคัญ</p>\n<ul>\n<li>การปรับพุทธศาสนาในสยามให้เป็นเหตุเป็นผล เป็น Modern Buddhism</li>\n<li>ความสัมพันธ์สามเส้าระหว่าง พุทธ ไสย (พราหมณ์) และวิทยาศาตร์</li>\n<li>การเปลี่ยนสถานะของศาสนาพุทธ ในฐานะศาสนาเดียวของสยาม มาเป็นเพียงศาสนาหนึ่งในศาสนาทั้งหลาย แต่คนไทยก็ยังมองว่าพุทธเป็นศาสนาที่สูงส่งกว่าศาสนาอื่น</li>\n</ul>\n<p>สถานะการศึกษาของธงชัย</p>\n<ul>\n<li>ธงชัยเขียนเรื่องที่สามคือ ศาสนาพุทธสูงส่งกว่าศาสนาอื่น ในบทความ &#8220;การแก้ต่างให้พุทธศาสนา&#8221; ในเล่ม เมื่อสยามพลิกผัน</li>\n</ul>\n<p>ความเห็นของข้าพเจ้า</p>\n<ul>\n<li>บทความของธงชัยชี้ประเด็นที่น่าสนใจว่า การ reform ศาสนาพุทธของไทยให้เป็นสมัยใหม่ แกนกลางอยู่ที่นิกายธรรมยุติที่ตั้งโดย ร.4 โดยเราอาจคิดว่า ร.4 หรือธรรมยุติ ต้องการต่อสู้กับมหานิกายที่มีความเป็นพราหมณ์มาแอบแฝง แต่จริงๆ แล้ว ร.4 ก็ได้อิทธิพลอย่างมาจากศาสนาคริสต์ที่เข้ามาสยามในยุคนั้น และจำเป็นต้องให้พุทธ &#8220;มีเหตุมีผล&#8221; เพื่อต่อสู้กับคริสต์ด้วย</li>\n</ul>\n<p><img loading=\"lazy\" class=\"aligncenter wp-image-2177\" src=\"https://markpeak.net/wp-content/uploads/2021/02/siam-flip.jpg\" alt=\"\" width=\"400\" height=\"585\" srcset=\"https://markpeak.net/wp-content/uploads/2021/02/siam-flip.jpg 600w, https://markpeak.net/wp-content/uploads/2021/02/siam-flip-205x300.jpg 205w, https://markpeak.net/wp-content/uploads/2021/02/siam-flip-479x700.jpg 479w\" sizes=\"(max-width: 400px) 100vw, 400px\" /></p>\n<h2>4) คนไทย/คนอื่น (Thais and Others)</h2>\n<p>สาระสำคัญ</p>\n<ul>\n<li>เป็นประเด็นเรื่องเชื้อชาติ (race) แต่มีรายละเอียดอื่นๆ เพิ่มเติม เช่น ระดับของความเจริญระหว่าง กรุง เมือง บ้านนอก ป่าเขา การแบ่งชั้นในสังคมแต่ไม่เหยียดผิวรุนแรง</li>\n</ul>\n<p>สถานะการศึกษาของธงชัย</p>\n<ul>\n<li>อยู่ในหนังสือ <a href=\"https://sameskybooks.net/index.php/product/9786167667577/\">คนไทย/คนอื่น</a></li>\n</ul>\n<p>ความเห็นของข้าพเจ้า</p>\n<ul>\n<li>ยังไม่ได้อ่าน ซื้อมาแล้ว</li>\n</ul>\n<p><img loading=\"lazy\" class=\"aligncenter size-full wp-image-2175\" src=\"https://markpeak.net/wp-content/uploads/2021/02/thai-others.png\" alt=\"\" width=\"400\" height=\"574\" srcset=\"https://markpeak.net/wp-content/uploads/2021/02/thai-others.png 400w, https://markpeak.net/wp-content/uploads/2021/02/thai-others-209x300.png 209w\" sizes=\"(max-width: 400px) 100vw, 400px\" /></p>\n<h2>5) สังคมและระเบียบสังคม (Social relations in the Buddhist organic society)</h2>\n<p>สาระสำคัญ</p>\n<ul>\n<li>ตำราที่กำหนดกรอบ &#8220;หน้าที่พลเมือง&#8221; แบบไทยๆ เช่น หนังสือธรรมจริยา ไม่ได้สะท้อนความเป็นปัจเจกชน (individuality) แบบตะวันตก เช่น สิทธิความเป็นปัจเจก, ความเป็นส่วนตัว, สิทธิทางการเมือง เพราะสังคมไทยไม่เคยให้ความสำคัญต่อปัจเจกเท่ากับชาติ พลเมืองไทยยังเป็นไพร่ฟ้า ไม่ใช่ citizen</li>\n<li>สังคมไทยเป็นสังคมชีวภาพ (organic society) มีระเบียบสังคม (social order) บ้านเมืองเป็นเหมือนร่างกาย อวัยวะมีหน้าที่แตกต่างกันไป ดังนั้น จึงมีความเชื่อว่า &#8220;ทำหน้าที่ของตัวเองไปให้ดี&#8221; อย่าไปขัดแย้งกับใคร<br />\nส่วนระเบียบสังคมไทย (social order) แบบเถรวาทยังถูกกำหนดด้วย &#8220;บุญบารมี&#8221; ดังนั้นถ้าบุญบารมีไม่ถึง ก็อย่าคิดทะเยอทะยานเป็นใหญ่เป็นโต</li>\n<li>ระบอบกฎหมายและหลักนิติธรรม (legal regime and the Rule of Law) ดูแนวคิดรากฐานของกฎหมายไทย ที่อิงจากระบอบกฎหมายพราหมณ์โบราณ เน้นลำดับชั้นและหน้าที่ ไม่ใช่สิทธิหรือความเท่าเทียม แม้ปรับปรุงฟอร์แมตให้เป็นแบบตะวันตก แต่ก็ยังมีเชื้อของเก่าอยู่</li>\n</ul>\n<p>สถานะการศึกษาของธงชัย</p>\n<ul>\n<li>เรื่องระบอบกฎหมาย มีในบทความ อภิสิทธิ์ปลอดความผิด ในเล่ม เมื่อสยามพลิกผัน และภายหลัง ธงชัยก็ขยายความเรื่องนี้ในปาฐกถา <a href=\"https://waymagazine.org/thongchai-winichakul-rule-by-law/\">นิติรัฐอภิสิทธิ์และราชนิติธรรม</a> ที่นำไปรวมในเล่ม &#8220;<a href=\"https://sameskybooks.net/index.php/product/9786167667911/\">รัฐราชาชาติ</a>&#8220;</li>\n</ul>\n<p>ความเห็นของข้าพเจ้า</p>\n<ul>\n<li>เคยเขียนถึง <a href=\"https://markpeak.net/%e0%b8%a3%e0%b8%b1%e0%b8%90%e0%b8%a3%e0%b8%b2%e0%b8%8a%e0%b8%b2%e0%b8%8a%e0%b8%b2%e0%b8%95%e0%b8%b4/\">รัฐราชาชาติ</a> ไปแล้วครั้งหนึ่ง</li>\n<li>หัวข้อนี้น่าสนใจมาก เพราะเป็นอีกประเด็นสำคัญ (หรือจะเรียกว่าแกนกลาง) ในม็อบราษฎร 2563 เลย เพราะคนรุ่นใหม่ไม่พอใจกับ &#8220;หน้าที่พลเมือง&#8221; หรือ &#8220;ระเบียบสังคม&#8221; แบบบุญบารมีแบบเดิมอีกต่อไปแล้ว</li>\n</ul>\n<p><img loading=\"lazy\" class=\"aligncenter wp-image-2075\" src=\"https://markpeak.net/wp-content/uploads/2021/01/rath-racha-chart-701x1024.jpg\" alt=\"\" width=\"400\" height=\"585\" srcset=\"https://markpeak.net/wp-content/uploads/2021/01/rath-racha-chart-701x1024.jpg 701w, https://markpeak.net/wp-content/uploads/2021/01/rath-racha-chart-205x300.jpg 205w, https://markpeak.net/wp-content/uploads/2021/01/rath-racha-chart-768x1122.jpg 768w, https://markpeak.net/wp-content/uploads/2021/01/rath-racha-chart-479x700.jpg 479w, https://markpeak.net/wp-content/uploads/2021/01/rath-racha-chart.jpg 1051w\" sizes=\"(max-width: 400px) 100vw, 400px\" /></p>\n<h2>6) เพศสภาวะ (Gender in the Thai organic society)</h2>\n<p>สาระสำคัญ</p>\n<ul>\n<li>เป็นการต่อยอดประเด็น &#8220;สังคมชีวภาพ&#8221; ในหัวข้อก่อน ที่จัดวางลำดับของเพศให้มีความสำคัญต่างกัน</li>\n</ul>\n<p>สถานะการศึกษาของธงชัย</p>\n<ul>\n<li>ธงชัยยังไม่เคยเขียนถึงเรื่องนี้จริงจัง แต่ก็ตั้งคำถามที่น่าสนใจไว้หลายอัน เช่น แนวคิดมีเมียหลายคน (polygamy) ที่สยามดั้งเดิมต้องปรับตัวตามค่านิยมแบบตะวันตก</li>\n</ul>\n<p>ความเห็นของข้าพเจ้า</p>\n<ul>\n<li>ประเด็นเรื่องเพศ เป็นอีกเรื่องที่น่าสนใจในม็อบราษฎร 2563 ที่มีผู้หญิงในสัดส่วนที่เยอะมาก</li>\n</ul>\n<h2>7) สยามในสากลโลก (Siam in the modern world order)</h2>\n<p>สาระสำคัญ</p>\n<ul>\n<li>สยามเคยเป็นเจ้าจักรวรรดิในภูมิภาค แต่พออิทธิพลตะวันตกแผ่เข้ามา สยามกลายเป็นประเทศชายขอบ กลายเป็นบ้านนอก สยามจึงต้องตามหาความศิวิไลซ์</li>\n</ul>\n<p>สถานะการศึกษาของธงชัย</p>\n<ul>\n<li>มีเขียนถึงใน โฉมหน้าราชาชาตินิยม บท &#8220;ความรู้เกี่ยวกับตัวตนของไทยภายใต้โลกคับแคบแบบเจ้ากรุงเทพฯ&#8221; และ คนไทย/คนอื่น บทเรื่องปัตตานีและพม่า</li>\n</ul>\n<p>ความเห็นของข้าพเจ้า</p>\n<ul>\n<li>ยังไม่ได้อ่าน</li>\n</ul>The post <a href=\"https://markpeak.net/modernity-in-siam/\">Modernity in Siam ในมุมมองธงชัย วินิจจะกูล</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"3debb71808717bfd021f31754de7937473a2c784cba68e2989715888bdf17628","category":"Thai"}