{"title":"จากประเด็นข้อมูล 533 ล้านบัญชีถูกเผย Facebook ตั้งทีมตรวจจับการคัดลอกข้อมูลหรือ Scraping","link":"https://www.blognone.com/node/122199","date":1618533016000,"content":"<div><div><div><p>จากประเด็น<a href=\"https://www.blognone.com/node/122029\">ข้อมูลผู้ใช้งาน Facebook 533 ล้านบัญชีถูกเผยบนเว็บบอร์ดแฮกเกอร์</a> มีทั้งข้อมูล ชื่อ, หมายเลขโทรศัพท์, เพศ, อาชีพ, เมืองและประเทศ, วันเกิด, และบางส่วนมีอีเมลนั้น Facebook ออกมาให้รายละเอียดเพิ่มเติมว่าส่วนหนึ่งมาจากการ Scraping</p>\n<p>โดย Facebook ตั้งทีม External Data Misuse (EDM) ดูแลเรื่องนี้ขึ้นมากว่า 100 คน ประกอบด้วย นักวิทยาศาสตร์ข้อมูล, นักวิเคราะห์และวิศวกรที่มุ่งเน้นการตรวจจับ, บล็อกและยับยั้งการ Scraping</p>\n<p><img src=\"https://www.blognone.com/sites/default/files/externals/aca46f589fc146ac5419fdbf539edea3.png\" /></p>\n<p>Facebook ระบุว่า Scraping คือการคัดลอกข้อมูลโดยอัตโนมัติจากเว็บไซต์หรือแอป เป็นวิธีปกติที่ทำให้ข้อมูลบนอินเทอร์เน็ตนั้นสามารถค้นหาได้ หรือ Searchable ซึ่งมีทั้งการคัดลอกแบบที่ได้รับอนุญาตและไม่ได้รับอนุญาต ความท้าทายอยู่ตรงที่ คนที่เข้ามาทำ Scraping นั้นเข้ามาใช้งานแพลตฟอร์ม Facebook ตามปกติ ทำให้การป้องกันการ Scraping นั้นทำได้ยาก</p>\n<p>นอกจากตั้งทีมดูแลแล้ว ในระยะแรก Facebook จะพยายามทำให้การ Scraping ทำได้ยากขึ้น คือสร้างขีดจำกัดข้อมูลในช่วงเวลานั้น ทำให้คนที่เข้ามา Scraping ไม่สามารถได้ข้อมูลไปเท่าที่ตัวเองต้องการ ต่อมาทีมงานจะศึกษารูปแบบการ Scraping ของผู้ไม่หวังดีและตรวจจับได้ทัน</p>\n<p>ในบรรดาข้อมูลสำคัญที่ถูกเผย คือเบอร์โทรศัพท์และอีเมล ผู้ใช้งาน Facebook สามารถตั้งค่าการมองเห็นเบอร์โทรศัพท์และอีเมลไม่ให้ถูกมองเห็นเป็นสาธารณะได้<a href=\"https://www.blognone.com/node/122064\">ตามวิธีนี้</a></p>\n<p>ที่มา - <a href=\"https://about.fb.com/news/2021/04/how-we-combat-scraping/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/privacy\">Privacy</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f20fe05b2eef64ae898e50495d60ba45c729accebc6f1443b0bdc096cdcb141b","category":"Thai"}