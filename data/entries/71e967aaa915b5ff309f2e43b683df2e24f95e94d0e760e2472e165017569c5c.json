{"title":"ไมโครซอฟท์อธิบายเหตุผลที่ Windows 11 ต้องการชิป TPM และซีพียูรุ่นใหม่","link":"https://www.blognone.com/node/123419","date":1624676727000,"content":"<div><div><div><p>David Weston หัวหน้าฝ่ายความปลอดภัย OS ของไมโครซอฟท์ เขียนบล็อกอธิบายเหตุผลที่ <a href=\"https://www.blognone.com/node/123410\">Windows 11 ต้องการชิป TPM และซีพียูรุ่นใหม่</a> ว่ามาจากแง่มุมของความปลอดภัย</p>\n<p>Weston อ้างถึงแนวคิด <a href=\"https://www.blognone.com/node/112696\">Secured-Core PC ที่ไมโครซอฟท์เปิดตัวในปี 2019</a> ว่าเป็นการยกระดับความปลอดภัย โดยใช้ฮาร์ดแวร์ ซอฟต์แวร์ ระบบปฏิบัติการทำงานร่วมกัน ซึ่งชิป Trusted Platform Module (TPM) ที่ใช้เก็บกุญแจเข้ารหัสต่างๆ ในระดับฮาร์ดแวร์มีความสำคัญมาก ช่วยป้องกันไม่ให้มัลแวร์หรือแฮ็กเกอร์เข้าถึงข้อมูลเหล่านี้ได้ หากเจาะระบบได้</p>\n<p>ไมโครซอฟท์ให้ข้อมูลว่า ลูกค้าองค์กร 83% พบการโจมตีที่ระดับเฟิร์มแวร์ แต่การป้องกันทำได้ยากถ้าไม่มีฮาร์ดแวร์เข้าช่วยทำ hardware root-of-trust และจากสถิติของพีซี Windows 10 ที่ผ่านมาตรฐาน Secure-cored อยู่แล้ว สามารถลดการติดมัลแวร์ลงได้ 2x</p>\n<p><img src=\"https://www.blognone.com/sites/default/files/externals/6520d7354fb82ab7de607f9f7ea6eb10.jpg\" /></p>\n<p>ส่วนประเด็นว่า Windows 11 ต้องการซีพียูรุ่นใหม่ๆ ด้วย เพราะต้องการฟีเจอร์ด้านความปลอดภัยอย่าง virtualization-based security (VBS), hypervisor-protected code integrity (HVCI), Secure Boot ที่เปิดเป็นค่าดีฟอลต์</p>\n<p>ในโพสต์นี้ยังให้ข้อมูลของพีซีใหม่ที่จะมาพร้อม Windows 11 ในอนาคตว่า</p>\n<ul>\n<li>จะมีชิป TPM 2.0 ในตัว</li>\n<li>เปิดใช้ Windows Hello เป็นค่าดีฟอลต์ เพื่อเลี่ยงการใช้รหัสผ่าน</li>\n<li>รองรับ <a href=\"https://azure.microsoft.com/en-us/services/azure-attestation/\">Microsoft Azure Attestation</a> เป็นโซลูชันที่ตรวจสอบผ่านคลาวด์ว่า ฮาร์ดแวร์เครื่องนั้นผ่านมาตรฐานความปลอดภัย</li>\n</ul>\n<p>ในปี 2020 <a href=\"https://www.blognone.com/node/119670\">ไมโครซอฟท์ยังเปิดตัวชิป Pluton ของตัวเอง ที่เป็นพัฒนาการขั้นกว่าของ TPM</a> และจะฝังมาใช้ซีพียูของ Intel, AMD, Qualcomm ในอนาคต ไมโครซอฟท์บอกว่าเราจะเห็นพีซีที่มีชิป Pluton ในเร็วๆ นี้ ซึ่งจะใช้งานกับ Windows 11 ได้เช่นเดียวกับเครื่องที่มี TPM 2.0</p>\n<p>ที่มา - <a href=\"https://www.microsoft.com/security/blog/2021/06/25/windows-11-enables-security-by-design-from-the-chip-to-the-cloud/\">Microsoft</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/microsoft\">Microsoft</a></div><div><a href=\"/topics/security\">Security</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"71e967aaa915b5ff309f2e43b683df2e24f95e94d0e760e2472e165017569c5c","category":"Thai"}