{"title":"Twilio ซอร์สโค้ดหลุด เนื่องจากบริการ Codecov ถูกแฮก","link":"https://www.blognone.com/node/122521","date":1620219119000,"content":"<div><div><div><p>Twilio ผู้ให้บริการ API ด้านการสื่อสาร เช่น SMS, โทรศัพท์, และอีเมล ประกาศว่าซอร์สโค้ดของบริษัทถูก clone ออกไปจากบัญชี GitHub เนื่องจากใช้บริการตรวจสอบความครอบคลุมของชุดทดสอบโค้ด Codecov ที่ถูกแฮกอีกทีหนึ่ง</p>\n<p>Codecov ถูกแฮกเกอร์แฮกเข้าไปเปลี่ยนโค้ดสำหรับรันในระบบ CI โดยแทรกบรรทัดสำหรับอัพโหลดตัวแปร environment ทั้งหมดกลับไปยังเซิร์ฟเวอร์คนร้าย ทำให้ลูกค้าของ Codecov ที่รัน action ตรวจสอบโค้ดกลับถูกขโมยรหัสผ่านและกุญแจสำหรับเข้าถึงซอร์สโค้ดไป แนวทางการโจมตีบริษัทผู้ให้บริการหรือผู้ผลิตซอฟต์แวร์โดยมีเป้าหมายเพื่อโจมตีผู้ใช้อีกรอบเช่นนี้เรียกว่า supply chain attack โดยการโจมตีครั้งสำคัญก่อนหน้านี้คือ<a href=\"https://www.blognone.com/node/120097\">การโจมตี SolarWinds</a> เพื่อฝังมัลแวร์ลงในซอฟต์แวร์มอนิเตอร์เน็ตเวิร์คเสียเอง โดยมีเหยื่อเป็นบริษัทจำนวนมาก<a href=\"https://www.blognone.com/node/120329\">รวมถึงไมโครซอฟท์</a></p>\n<p>ทาง Twilio ได้รับแจ้งทาง GitHub ว่ามีการใช้งาน token ผิดปกติตั้งแต่วันที่ 22 เมษายนที่ผ่านมา และยืนยันว่าคนร้ายสามารถดาวน์โหลดซอร์สโค้ดออกไปได้ หลังจากนั้นจึงตรวจสอบว่ามีข้อมูลลูกค้าอยู่ในระบบหรือไม่ โดยพบว่ามีอีเมลลูกค้าอยู่ในซอร์สโค้ดจำนวนไม่มากนัก ทาง Twilio เปลี่ยนกุญแจเข้าถึง repository ทั้งหมดเพื่อให้แน่ใจว่าคนร้ายไม่สามารถเข้าระบบได้อีก</p>\n<p>ที่มา - <a href=\"https://www.twilio.com/blog/response-to-the-codecov-vulnerability\">Twilio</a></p>\n<p><img src=\"https://www.blognone.com/sites/default/files/externals/6f26cfc96ed8239b8f4914454be55b77.png\" /></p>\n</div></div></div><div><div>Topics: </div><div><div><a href=\"/topics/twilio\">Twilio</a></div><div><a href=\"/topics/security\">Security</a></div><div><a href=\"/topics/supply-chain\">Supply Chain</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"adad62beca471c75f69813eed3aca52f2791c67c89fecd77d1f6cb014b860393","category":"Thai"}