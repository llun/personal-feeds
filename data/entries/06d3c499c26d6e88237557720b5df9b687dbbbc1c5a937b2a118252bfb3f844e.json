{"title":"เกาหลีใต้เปิดตัวจรวดผลิตเองในประเทศเป็นครั้งแรก ตั้งเป้าทดสอบยิงตุลาคมนี้","link":"https://www.blognone.com/node/122958","date":1622557949000,"content":"<div><div><div><p>เกาหลีใต้เป็นอีกหนึ่งประเทศที่เข้าร่วมการแข่งขันไปอวกาศ (space race) โดยล่าสุดได้เปิดตัวจรวดผลิตเองในประเทศเป็นครั้งแรก เริ่มพัฒนามาตั้งแต่ปี 2010 ลงทุนไปร่วม 2 ล้านล้านวอน หรือราว 56,000 ล้านบาท</p>\n<p>จรวดของเกาหลีใต้ใช้ชื่อว่า Nuri ขณะนี้ถูกติดตั้งเข้ากับฐานยิงจรวดที่ Naro Space Center มณฑล Goheung ทางใต้ของประเทศ โดยขั้นต่อไปจะทำการทดสอบเติมเชื้อเพลิงเข้าจรวด และทดสอบการแยกตัวจากฐานยิง ซึ่งก่อนหน้านี้เคยทดสอบติดเครื่องยนต์หลักไปเมื่อเดือนมีนาคมที่ผ่านมา</p>\n<p>จรวด Nuri จะสามารถบรรทุกดาวเทียมหนัก 1.5 ตันได้ โดยในเดือนตุลาคมนี้จะทดสอบยิงด้วยสัมภาระจำลองขนาด 200 กิโลกรัมก่อน</p>\n<p>โครงการพัฒนาจรวด Nuri เจอปัญหาการพัฒนาล่าช้ามาหลายครั้งจากหลายสาเหตุ เช่นการเปลี่ยนแปลงขั้นตอนการประกอบจรวดขั้นที่หนึ่ง รวมถึงความล่าช้าในการจัดหาชิ้นส่วนต่างๆ ซึ่งก่อนหน้านี้มีแผนจะทดสอบยิงครั้งแรกในเดือนกุมภาพันธ์ที่ผ่านมา</p>\n<p>นอกจากจรวด Nuri เกาหลีใต้ยังมีแผนจะปล่อยยานไปโคจรรอบดวงจันทร์ในปีหน้าด้วย อย่างไรก็ตาม จรวด Nuri ไม่ใช่การยิงจรวดครั้งแรกของเกาหลีใต้ เพราะเมื่อปี 2013 เคยยิงจรวด Naro ไปแล้วแต่จรวดขั้นที่หนึ่งถูกผลิตในรัสเซีย</p>\n<p>เกาหลีใต้ถือว่าเป็นผู้เล่นหน้าใหม่ในวงการพัฒนาจรวดเพราะเคยถูกจำกัดกิจกรรมเหล่านี้จากข้อตกลงที่มีกับสหรัฐอเมริกาเมื่อปี 1979 แต่ทั้งสองประเทศเพิ่งยกเลิกข้อจำกัดดังกล่าวไปเมื่อเดือนที่แล้ว ทำให้เกาหลีใต้สามารถพัฒนาโครงการจรวดต่างๆ ได้อย่างอิสระ</p>\n<p>ที่มา - <a href=\"http://www.koreaherald.com/view.php?ud=20210601000713\">The Korea Herald</a></p>\n<p><img src=\"https://www.blognone.com/sites/default/files/externals/bc49c096eced8df262328022e8d1b8a7.png\" /><em>ภาพจรวด Nuri ที่ฐานยิง Naro Space Center | ภาพโดย Korea Aerospace Research Institute</em></p>\n</div></div></div><div><div>Topics: </div><div><div><a href=\"/topics/south-korea\">South Korea</a></div><div><a href=\"/topics/space\">Space</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"06d3c499c26d6e88237557720b5df9b687dbbbc1c5a937b2a118252bfb3f844e","category":"Thai"}