{"title":"ヴァイオレット・エヴァーガーデン","link":"https://neizod.github.io/2021/03/24/violet-evergarden.html","date":1616551308000,"content":"<p>อนิเมะรายสัปดาห์ชื่อดังจาก <a href=\"//en.wikipedia.org/wiki/Kyoto_Animation\">KyoAni</a> ในปี 2018 ที่เพิ่งจะได้ฉายภาคสรุปในโรงภาพยนต์เมื่อต้นเดือน หลังจากถูกเลื่อนมาหลายต่อหลายครั้งจาก<a href=\"//en.wikipedia.org/wiki/Kyoto_Animation_arson_attack\">เหตุการณ์วางเพลิงสตูดิโอ</a>และสถานการณ์<a href=\"//en.wikipedia.org/wiki/COVID-19_pandemic\">โควิด-19</a> (ขอแสดงความเสียใจกับผู้สูญเสียทุกท่านอีกรอบด้วยครับ) Violet Evergarden เล่าเรื่องราวของเด็กคนหนึ่งที่ถูกฝึกเพื่อเป็นเครื่องจักรสังหารอันไร้ซึ่งชีวิตจิตใจ แต่เมื่อได้พบผู้บังคับบัญชาคนใหม่ที่มองว่าเธอไม่ควรต้องเติบโตไปเป็นเครื่องมือทำสงคราม จึงได้เริ่มรับรู้แนวทางการใช้ชีวิตในแบบที่ไม่ต้องคอยรับฟังแต่คำสั่งอีกต่อไป ทว่าศึกใหญ่ครั้งสุดท้ายก็ได้พรากเขาผู้เปรียบเสมือนบุคคลในครอบครัวเหลือทิ้งไว้เพียงแต่คำบอกรัก ทำให้เธอออกเดินทางตามหาความหมายของความรู้สึกอันสลับซับซ้อนของมนุษย์ผ่านการเป็น<a href=\"//en.wikipedia.org/wiki/Ghostwriter\">นักเขียนเงา</a> ผู้เฝ้าเขียนจดหมายแทนผู้อื่นเพื่อสารสัมพันธ์ให้พวกเขาเหล่านั้นเข้าใจกัน</p>\n\n<blockquote>\n  <p><img src=\"/images/cover/violet-evergarden.jpg\" /></p>\n</blockquote>\n\n<p>ภาพสวย เพลงเพราะ เนื้อเรื่องยอดเยี่ยม ตัวละครมีพัฒนาการที่น่าสนใจ จากที่ไร้ซึ่งชีวิตจิตใจก็กลายเป็นเข้าอกเข้าใจผู้อื่นได้อย่างลึกซึ้ง ส่วนฉากดราม่าก็ทำให้บ่อน้ำตาแตกได้ไม่ยากเย็น ทุกอย่างลงตัวไปหมด เรียกได้ว่าขึ้นแทน top 10 อนิเมะในดวงใจไปแล้วอย่างไม่ต้องสงสัย</p>\n\n<p>จะติดอยู่อย่างเดียวก็คือ ดูยังไงก็ไม่อิน … ซึ่งจะว่าไปก็ไม่ใช่ความผิดของอนิเมะเลย แต่น่าจะมาจากเราล้วนๆ เนี่ยแหละ เพราะแม้ตัวเอกในเรื่องจะรักการเขียนเช่นเดียวกันกับเรา แต่สิ่งที่ต่างออกไปคือเรากลับใช้งานเขียนเพื่อทำร้ายผู้อื่นอยู่เป็นนิจ กอปรกับการคลุกคลีอยู่กับกองหนังสือแบบที่แทบจะเรียกได้ว่าโตมาในห้องสมุด ก็ยิ่งทำให้เรารู้จักจับร้อยถ้อยคำเรียบเรียงขึ้นมาเป็นอาวุธได้ตั้งแต่ยังไม่ตระหนักถึงพิษสงของมัน จวบจนถึงทุกวันนี้เราคงฝากรอยแผลเป็นจำนวนนับไม่ถ้วนไว้กับใครต่อใครไม่ว่าจะเป็นคนแปลกหน้าหรือว่าคนใกล้ตัว</p>\n\n<p>ตั้งแต่ข้อความตัดพ้อเพื่อนฝูงที่ทิ้งงานกลุ่ม (ทั้งที่เราก็ทิ้งงานไม่ยิ่งหย่อนไปกว่ากัน) เรียงความหลายหน้ากระดาษพร้อมอ้างอิงเชิงอรรถที่โจมตีหักหน้าแนวคิดอันแสนล้าหลังของเหล่ารุ่นพี่และคณาจารย์ ความเรียงสั้นบ้างยาวบ้างที่ต่อว่าในการตัดสินใจที่ผิดพลาดเพราะขาดประสบการณ์ของเหล่ารุ่นน้อง ไปจนถึงจดหมายรักฉบับสุดท้ายในวันที่ต้องเลิกราแด่คนรักทุกคนที่เคยแวะเวียนเข้ามาในชีวิต</p>\n\n<p>ไม่รู้ว่าขอโทษตรงนี้จะสายไปไหม หรือแม้แต่คำขอโทษตรงนี้จะมีความหมายหรือเปล่าเลย หนำซ้ำคำขอโทษมันคงหมดความหมายหากสุดท้ายก็ยังเผลอกลับไปทำผิดพลาดเรื่องเดิมซ้ำๆ</p>\n\n<p>แต่ถึงกระนั้นเราก็รู้สึกเสียใจ และอยากขอโทษกับสิ่งที่เกิดขึ้น</p>\n\n<p>เผื่อว่าซักวันหนึ่ง เราจะสามารถเข้าไปนั่งในจิตใจผู้คนได้อย่างแท้จริง และสามารถเรียบเรียงถ้อยคำที่ประสานรอยร้าวในใจของพวกเขาได้ดังเช่น Violet Evergarden</p>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"ae44fe1286459711d7cba0eaa854584fd6022f4b1c0b5f14df4e175e67b4abec","category":"Thai"}