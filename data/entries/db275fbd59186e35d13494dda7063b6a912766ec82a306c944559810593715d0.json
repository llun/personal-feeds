{"title":"หลุดไฟล์ Windows 11 เวอร์ชันทดสอบ ปุ่ม Start ย้ายมาอยู่ตรงกลางเหมือน Windows 10X","link":"https://www.blognone.com/node/123228","date":1623810689000,"content":"<div><div><div><p>จากกระแสข่าว <a href=\"https://www.blognone.com/node/123135\">Windows เวอร์ชันใหม่เรียก Windows 11</a> เมื่อคืนนี้มีไฟล์ build image ของ Windows 11 หลุดมาก่อนกำหนด ทำให้มีสื่อต่างประเทศหลายรายมีโอกาสได้ทดสอบกัน</p>\n<p>ข้อมูลใน build image นี้ยืนยันชื่อว่าเป็น Windows 11 จริงๆ การเปลี่ยนแปลงสำคัญคือหน้าตาของปุ่ม Start และไอคอนที่ย้ายมาอยู่ตรงกลางของ Task Bar <a href=\"https://www.blognone.com/node/120623\">เหมือนกับดีไซน์ของ Windows 10X ก่อนหน้านี้</a> (มีคนลองเล่นแล้วพบว่าสามารถเปลี่ยนกลับเป็นชิดซ้ายแบบเดิมได้)</p>\n<p>เมื่อกดเปิด Start Menu มาแล้วจะเห็นเฉพาะไอคอนแอพที่ปักหมุด (Pinned) และแอพที่แนะนำ (Recommended) เท่านั้น ต้องกดปุ่ม All apps ถึงจะเห็นรายการแอพทั้งหมด</p>\n<p><img src=\"https://www.blognone.com/sites/default/files/externals/1affef0053a1a2ec23f1377cf77722e7.png\" /></p>\n<p>แนวทางดีไซน์ของ Windows 11 ใช้เอฟเฟคต์ภาพเบลอมากขึ้น มีแอนิเมชันเยอะขึ้น ขอบหน้าต่างกลายเป็นมุมโค้ง สามารถจัดกลุ่มหน้าต่างได้หลายแบบ (เป็นพัฒนาการของ Windows Snap ในปัจจุบัน) ในแง่ฟีเจอร์ของเดสก์ท็อปมีระบบ Widgets ที่ต้องกดปุ่มก่อนแล้วจะเลื่อนโผล่มาจากขอบด้านซ้าย (คล้ายกับของ macOS ในปัจจุบัน แต่เลื่อนมาจากคนละข้าง)</p>\n<p>มิติอื่นๆ ของ Windows 11 ไม่ต่างจาก Windows 10 ในปัจจุบันมากนัก ไม่ว่าจะเป็น Settings หรือ File Explorer ที่หน้าตาเหมือนเดิม (ยกเว้น<a href=\"https://www.blognone.com/node/122008\">เปลี่ยนไอคอนใหม่</a>)</p>\n<p>ที่มา - <a href=\"https://www.windowscentral.com/windows-11-build-21996-has-leaked-new-desktop-ui-and-more\">Windows Central</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/windows\">Windows</a></div><div><a href=\"/topics/leak\">Leak</a></div><div><a href=\"/topics/operating-system\">Operating System</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"db275fbd59186e35d13494dda7063b6a912766ec82a306c944559810593715d0","category":"Thai"}