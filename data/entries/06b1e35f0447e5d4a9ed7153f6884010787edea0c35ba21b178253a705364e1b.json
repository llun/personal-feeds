{"title":"ริเน็น – สร้างบริษัทที่มีปณิธาน","link":"https://menn.blog/rinen-book/","date":1550631600000,"content":"<img src=\"https://menn.blog/content/images/2021/03/rinen-cover.png\" /><p>สำหรับผมแล้ว หนังสือเล่มนี้ยิ่งใหญ่กว่า <strong>Built to Last</strong> และ <strong>Good to Great</strong> ของปรมาจารย์เจมส์ ซี. คอลลินส์</p><p>ไม่ใช่เพราะเป็นงานวิจัยลึกซึ้ง หรือมีตัวเลขผลประกอบการมหาศาลมายืนยัน แต่เป็นเพราะการฉายให้เห็นตัวอย่างจำนวนมาก ที่สามารถอธิบายเป้าหมายของชีวิตและเป้าหมายของบริษัทที่ทำอยู่ ได้สอดคล้องกัน เห็นภาพบริษัทที่มีจิตวิญญาณ และสร้างประโยชน์ให้กับโลก</p><h2>ริเน็น – วิสัยทัศน์ พันธกิจ ที่ประกอบด้วยจิตวิญญาณ</h2><p>ผู้เขียน (ดร.กฤตินี  พงษ์ธนเลิศ หรือ อาจารย์ <a href=\"https://www.facebook.com/Gademaru/\">เกตุวดี Marumura</a>) อธิบายไว้ว่า ริเน็นมาจากคำว่า ริ (理) ซึ่งแปลว่าเหตุผล ผสมกับคำว่าเน็น (念) ซึ่งความหมายดั้งเดิมแปลว่าสติ คำว่า ริเน็น (理念) จึงมีความหมายว่าเหตุผลที่เกิดจากสติ ซึ่งก็คือปัญญา หรือ ปรัชญานั่นเอง</p><p>ในหนังสืออธิบายเพิ่มเติมอีกหลายอย่าง แต่ผมอ่านแล้วคิดถึงคำว่า <strong>ปณิธาน</strong> มากกว่า ซึ่งมีความหมายถึงความมุ่งมั่น มีวิสัยทัศน์ มีพันธกิจ ที่ประกอบด้วยจิตวิญญาณ</p><figure><img src=\"https://menn.blog/content/images/2021/03/rinen.jpg\" /></figure><h2>เราสร้างบริษัทไปเพื่ออะไร?</h2><p>บริษัททั่วไปนั้นทำธุรกิจก็เพียงเพื่อผลกำไร แต่สำหรับบริษัทที่มีริเน็น เกิดมาก็เพื่อสร้างคุณค่าบางอย่างให้กับสังคมหรือโลกผ่านสินค้าหรือบริการของบริษัท ผลประกอบการไม่ใช่เป้าหมายปลายทาง แต่เป็นผลลัพธ์ที่จะเกิดขึ้นอย่างแน่นอนหากดำเนินธุรกิจด้วยวิธีที่ถูกต้อง</p><p>หรือในคำอธิบายของผม ก็คือ บริษัทที่ดีนั้นจำเป็นต้องอยู่รอดและทำกำไร ก็เพื่อจะได้มีศักยภาพในการสร้างประโยชน์และความสุขให้กับผู้คน หากการทำกำไรนั้นไม่ได้พัฒนาสังคมให้ดีขึ้น บริษัทก็ไม่ได้มีคุณค่าอะไร และไม่ควรอยู่ต่อไป</p><h2>พัฒนาอะไร? สร้างคุณค่าอะไร?</h2><div><p>เธอกอดลูกน้อยไว้แน่นเหมือนกลัวว่าสงครามจะมาพรากเขาไป ขบวนรถไฟทั้งร้อนทั้งชื้นและเบียดเสียดไปด้วยผู้คน เด็กน้อยคนนั้นคงรู้สึกไม่สบายตัวจึงร้องไห้ตลอดทาง ไม่ว่าแม่จะกอดปลอบเท่าไหร่ก็ยังร้องไห้โยเยไม่หยุด<br /><br />จังหวะนั้นคุณลุงร่างผอมที่นั่งข้างๆ ทะมุระก็หยิบลูกอมเม็ดเล็กออกมายื่นให้คุณแม่ พอเด็กอมลูกอมปุ๊บก็หยุดร้องไห้ทันที แถมยิ้มร่าออกมาด้วย<strong> นั่นเป็นครั้งแรกที่ทะมุระสัมผัสถึงพลังของขนม ขนมมีพลังในการทำให้ผู้คนรู้สึกสบายใจและมีความสุข</strong> เป็นสื่อกลางที่เชื่อมเด็กกับผู้ใหญ่เข้าด้วยกัน<br /><br /><strong>และมีพลังแรงกล้ามากจนทำให้ทะมุระตัดสินใจเปิดร้านขนมของตัวเองขึ้นมา</strong></p></div><p>จุดกำเนิดของบริษัทที่มีริเน็นจำนวนมากจะมีลักษณะแบบนี้ คือ <strong>เห็นพลังของอะไรบางอย่างที่สามารถส่งมอบความสุขให้ผู้คนได้ สร้างประโยชน์ให้คนอื่นได้ เมื่อผู้ซื้อได้รับสินค้าหรือบริการไป ก็จะรู้สึกขอบคุณและดีใจที่มีบริษัทนี้อยู่บนโลก</strong></p><h2>สินค้า หรือ ลูกค้า สำคัญที่สุด?</h2><p>คำตอบของบริษัทที่มีริเน็นคือ ไม่ใช่ทั้งสองอย่าง สิ่งที่สำคัญที่สุดคือ <strong>ทีมงาน พนักงาน</strong></p><p>เพราะทีมงานที่ดี มีวินัย มีความสุขในการทำงาน จะสร้างสินค้าและบริการที่ยอดเยี่ยมออกมาได้ และสินค้าหรือบริการนั้น ก็จะดึงดูดลูกค้าที่เหมาะสมกับบริษัท (เช่น คนกลุ่มใหญ่ที่ต้องการซื้อสินค้าราคาถูก หรือ คนกลุ่มน้อยที่ยอมจ่ายแพง) และทำให้เกิดผลประกอบการที่ดีในที่สุด</p><p>ทำให้บริษัทมองผู้ถือหุ้นสำคัญเป็นลำดับสุดท้าย และบริษัทที่มีริเน็นหลายแห่ง ก็เลือกที่จะไม่เข้าตลาดหลักทรัพย์ เพราะผู้ถือหุ้นในตลาด มักจะมองกำไรระยะสั้นมากกว่าความสัมพันธ์ระยะยาว เมื่อบริษัทขาดทุน ผู้ถือหุ้นมักกดดันให้ไล่พนักงานออก ในขณะที่บริษัทที่มีริเน็นนั้น ไม่มองพนักงานเป็นค่าใช้จ่าย แต่มองเป็นผู้ร่วมทุกข์ร่วมสุข เติบโตไปด้วยกัน (<strong>เคียวซงเคียวเอ </strong>หรือ ร่วมอยู่ร่วมเจริญ)</p><div><p>ประธานอิเดมิตสึกล่าวว่า “พนักงานก็คือคนในครอบครัว ถ้าครอบครัวลำบาก เราจะไล่เขาออกจากบ้านหรือ?” ฉะนั้นไม่ว่าเกิดวิกฤตใดขึ้น เขาจะมุ่งมั่น ปกป้อง และดูแลพนักงานอย่างสุดชีวิต<br /><br />นอกจากนั้น ยังกล่าวว่า \"หากบริษัทมองแต่กำไร พนักงานก็จะไม่เห็นว่าบริษัทนั้นมีอยู่เพื่ออะไร <strong>เราจึงต้องชี้ให้เห็นว่า เรากำลังทำเพื่อประเทศชาติและมวลมนุษย์อยู่\"</strong></p></div><h2>ความสำเร็จ ความสุข ความรู้สึกขอบคุณ</h2><div><p>\"ผมไม่ได้ต้องการที่จะประสบความสำเร็จ ผมแค่อยากให้คนจำนวนมากมีความสุขเท่านั้น เมื่อผู้บริหารบางคนเริ่มประสบความสำเร็จ พวกเขากลับลืมว่าทำไมเขาถึงทำธุรกิจ ลืมขอบคุณและคิดถึงลูกค้า คู่ค้า ตลอดจนพนักงาน และหลงมัวเมาไปกับลาภยศ งานเลี้ยงสังสรรค์ และการพักผ่อนหย่อนใจ การกระทำเช่นนี้ จะไม่นำไปสู่ความสำเร็จที่ยั่งยืน อย่าลืมธุรกิจ และอย่าลืมความรู้สึกขอบคุณ\"<br /><br />มุเนสุกุกล่าวเตือนใจผู้บริหารรุ่นใหม่</p></div><h2>กำไร กับความเชื่อใจ</h2><p>ธุรกิจจำนวนมาก เมื่อขายดี ก็ขยายสาขา ลดคุณภาพ ออกโปรโมชั่นตามกระแส แต่สำหรับบริษัทที่มีริเน็นนั้น จะไม่ได้มองที่กำไรในระยะสั้น แต่มองที่ความเชื่อใจในระยะยาว</p><p>บริษัทที่มีริเน็นหลายแห่งเลือกที่จะไม่ลดราคา เพราะจะทำให้ไม่ยุติธรรมกับลูกค้าอื่นที่ซื้อในราคาเต็ม หลายแห่งเลือกที่จะไม่รับออร์เดอร์เยอะ ปฏิเสธดาวมิชลิน เพราะเห็นว่าจะทำให้ลูกค้าเดิมอึดอัดและตัวตนของธุรกิจเปลี่ยนไป หลายแห่งอาจจะยอมขายแฟรนไชส์ แต่ในเงื่อนไขว่า จะไม่เก็บค่าธรรมเนียม แต่คุณต้องมาทำงานกับเราหลายปีก่อน ถึงจะมีสิทธิออกไปเปิดร้านในชื่อเราได้</p><p>ซึ่งเสน่ห์ของริเน็นก็คือ <strong>บริษัทจะมีบุคลิกและความฝันต่างๆ เหมือนกับผู้ก่อตั้ง และทุกบริษัทก็จะยึดมั่นปณิธานเหล่านั้นเอาไว้ จากรุ่นสู่รุ่น เป็นร้อยๆ ปี</strong></p><div><p>พ่อของอินาคากิมักสอนเธอเสมอว่า อย่าคอยดูแต่ตัวเลขเงินฝากสมุดธนาคาร แต่จงสะสมความเชื่อใจ หากเกิดเหตุการณ์อะไรขึ้นจนเราเหลือเพียงแค่ป้ายไม้แผ่นเดียวกับวัตถุดิบทำขนม ถ้าลูกค้าเห็นป้ายของเราแล้วยังตัดสินใจซื้อทันที นั่นคือพลังของความเชื่อใจ</p></div><h2>บทสรุป</h2><p>อ่านแล้วก็จะพบว่า หลายประเด็นนั้น ก็ใกล้เคียงกับตำราฝรั่ง เรื่องการสร้าง Core Value, สร้างทีม, สร้างแบรนด์ ฯลฯ แต่ริเน็นนั้นจะมีมิติของความเป็นมนุษย์สูงกว่า โอ้อวดอัตตาน้อยกว่า ทำเพื่อส่วนรวมมากกว่า ทำให้อยู่ได้อย่างยั่งยืนกว่า</p><p>และหลักฐานที่น่าสนใจก็คือ ประเทศที่มีบริษัทเก่าแก่กว่า 200 ปีมากที่สุดในโลก คือประเทศญี่ปุ่นนั่นเอง ซึ่งมีถึง 3,113 บริษัท</p><blockquote>มีบริษัทที่มีปณิธานยิ่งใหญ่สามพันแห่ง อยู่มาสองร้อยปี ย่อมเดาไม่ยากว่าจะทำให้สังคมเป็นเช่นไร และประเทศชาติเจริญรุ่งเรืองได้อย่างไร</blockquote><p>อ่านถึงบรรทัดนี้แล้ว หากอยากพบกรณีศึกษาที่ละเอียดยิ่งขึ้น แนะนำให้หา <a href=\"http://www.welearnbook.com/index.php?lay=show&amp;ac=cat_show_pro_detail&amp;cid=3550&amp;pid=1197931\"><strong>หนังสือริเน็น</strong></a> มาอ่าน และมาร่วมกันพัฒนาชาติบ้านเมือง ด้วยการสร้างองค์กรที่มี <strong>“ริเน็น”</strong> กันครับ</p><p></p><p></p><p></p><p></p><p></p><p></p><p></p><p></p>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"06b1e35f0447e5d4a9ed7153f6884010787edea0c35ba21b178253a705364e1b","category":"Thai"}