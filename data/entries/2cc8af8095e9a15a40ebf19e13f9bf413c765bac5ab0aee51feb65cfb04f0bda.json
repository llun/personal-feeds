{"title":"HoloLens 2 เปิดให้สั่งจองในไทยแล้ว ราคาเริ่มต้นที่ 149,990 บาท","link":"https://www.blognone.com/node/123344","date":1624420821000,"content":"<div><div><div><p>หลังจาก<a href=\"https://www.blognone.com/node/113044\">เปิดตัวในปี 2019</a> ไมโครซอฟท์ประกาศวางจำหน่าย HoloLens 2 รุ่นล่าสุดในไทยอย่างเป็นทางการ ในราคาเริ่มต้นที่ 149,990 บาท อุปกรณ์จะพร้อมจัดส่งในวันที่ 5 ก.ค.นี้</p>\n<p>HoloLens 2 เป็นแว่นตา Mixed Reality รุ่นใหม่ที่สามารถโต้ตอบกับภาพโฮโลแกรมได้อย่างสมจริงและเป็นธรรมชาติ มาพร้อมกับเซ็นเซอร์ติดตามดวงตาและกล้องสแกนม่านตาด้วย Windows Hello โดยในรุ่นที่ 2 นี้ได้ใช้วัสดุคาร์บอนไฟเบอร์แบบเบาที่เล็กลง ปรับปรุงการจัดการความร้อน มีมุมมองการแสดงผลใหญ่ขึ้น 2 เท่า ออกแบบมาให้ใส่สบายขึ้น และสวมแว่นตาขณะใช้งานได้แล้ว</p>\n<p><strong>รุ่นและราคาจำหน่าย</strong></p>\n<ul>\n<li><strong>HoloLens 2</strong> รับประกัน 1 ปี ราคา 149,990 บาท</li>\n<li><strong>HoloLens 2 Industrial Edition</strong> รับประกัน 2 ปี ได้รับการประเมินตามมาตรฐาน ISO 14644-14, ISO Class 5.0 และ UL Class I, Division 2 ราคา 219,990 บาท</li>\n</ul>\n<p>HoloLens 2 เหมาะสำหรับอุตสาหกรรมการผลิต การดูแลสุขภาพ และการศึกษา รองรับการทำงานร่วมกันได้จากทุกที่ด้วย <a href=\"https://www.blognone.com/node/102107\">Dynamics 365 Remote Assist</a> จาก Microsoft Teams และช่วยให้พนักงานเรียนรู้โดยทำตามคำแนะนำทีละขั้นตอนด้วย Dynamics 365 Guides ซึ่งสามารถนำไปประยุกต์ใช้งานได้หลากหลาย ตั้งแต่<a href=\"https://www.blognone.com/node/100894\">การดูห้องแบบเสมือนจริงก่อนซื้อคอนโด</a> การฝึกซ้อมใช้งานอุปกรณ์สำหรับการผ่าตัด การฝึกบินในวงการอากาศยาน การดูรายงาน <a href=\"https://powerbi.microsoft.com/en-us/blog/power-bi-app-for-mixed-reality-now-available-for-hololens-2\">Power BI</a> ในสถานที่จริง การเรียนรู้กายวิภาคของร่างกายมนุษย์ในห้องเรียน ไปจนถึงการสร้าง Avatar เพื่อไปโต้ตอบกันในโลกเสมือนจริงด้วย <a href=\"https://www.blognone.com/node/121480\">Microsoft Mesh</a></p>\n<p>ผู้สนใจสามารถสั่งจองได้ผ่าน Authorized Device Resellers ในไทย สอบถามรายละเอียดเพิ่มเติมได้ที่ <a href=\"https://hololensthai.com\">Sustainable Solution</a></p>\n<p>นักพัฒนาที่สนใจสามารถเรียนรู้<a href=\"https://www.microsoft.com/en-us/hololens/developers\">การสร้างโซลูชัน Mixed Reality</a> ด้วย Mixed Reality Toolkit (MRTK), Unity, Unreal และบริการต่าง ๆ บน Azure เช่น Azure Spatial Anchors, Azure Remote Rendering และ Azure Object Anchors ได้<a href=\"https://www.microsoft.com/en-us/hololens/developers\">ที่นี่</a></p>\n<p><img src=\"https://www.blognone.com/sites/default/files/externals/907eb77d536099caeb1135caaa22d687.jpg\" /></p>\n<p>ที่มา - <a href=\"https://www.facebook.com/HoloLensThai/posts/163341825832054\">HoloLens Thai</a> และ <a href=\"https://www.facebook.com/SparkTechTH/posts/279853070599247\">Spark Tech Thailand</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/hololens\">HoloLens</a></div><div><a href=\"/topics/hardware\">Hardware</a></div><div><a href=\"/topics/mixed-reality\">Mixed Reality</a></div><div><a href=\"/topics/thailand\">Thailand</a></div></div></div>","author":"Phantip","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2cc8af8095e9a15a40ebf19e13f9bf413c765bac5ab0aee51feb65cfb04f0bda","category":"Thai"}