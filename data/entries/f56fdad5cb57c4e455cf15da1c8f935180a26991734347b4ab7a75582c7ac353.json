{"title":"Yahoo คืนชีพ! Verizon ขายธุรกิจสื่อให้บริษัทลงทุน Apollo เตรียมเปลี่ยนชื่อกลับเป็น Yahoo","link":"https://www.blognone.com/node/122485","date":1620050774000,"content":"<div><div><div><p>หลังจากลือกันมานาน ในที่สุด Verizon ก็ตัดขายธุรกิจสื่อออนไลน์ Verizon Media ซึ่งรวมถึง AOL และ Yahoo ออกไปให้บริษัทลงทุน Apollo Global Management นำไปบริหารต่อ ในราคา 5 พันล้านดอลลาร์</p>\n<p>บริษัท Verizon Media เกิดจาก<a href=\"https://www.blognone.com/node/91369\">การควบรวมธุรกิจสื่อและบริการออนไลน์ AOL กับ Yahoo เข้าด้วยกันในปี 2017 โดยตอนนั้นใช้ชื่อว่า Oath</a> แต่จากนั้นไม่นานก็พบว่าธุรกิจไปไม่สวยอย่างที่คิด <a href=\"https://www.blognone.com/node/107116\">ต้องปลดคน และเปลี่ยนชื่อเป็น Verizon Media ในช่วงปลายปี 2018</a></p>\n<p>ธุรกิจในเครือ Verizon Media ได้แก่บริการใต้แบรนด์ Yahoo และ AOL ทั้งหมด รวมถึงสื่อออนไลน์เจ้าดังอย่าง TechCrunch, Engadget, Autoblog, <a href=\"https://www.blognone.com/node/58554\">แพลตฟอร์มวิเคราะห์ข้อมูลแอพ Flurry</a> และแพลตฟอร์มโฆษณาออนไลน์ที่เป็นช่องทางรายได้หลัก (<a href=\"https://www.blognone.com/node/111319\">ก่อนหน้านี้เคยมี Tumblr แต่ขายทิ้งไปแล้ว</a>)</p>\n<p><img src=\"https://www.blognone.com/sites/default/files/externals/99d7fe248047130aa2c3f681d9dde1d2.png\" /></p>\n<p>หลังขายกิจการเสร็จแล้ว บริษัท Verizon Media จะเปลี่ยนชื่อตัวเองเป็น Yahoo โดยที่ Verizon ยังถือหุ้นอยู่ 10% ส่วนการบริหารจะยังเป็น Guru Gowrappan ซีอีโอคนปัจจุบันทำงานต่อไปดังเดิม</p>\n<p>Apollo ในฐานะเจ้าของใหม่บอกว่ามั่นใจในศักยภาพของแบรนด์ Yahoo และต้องการจะนำบริษัทกลับมาเติบโตได้ใหม่อีกครั้ง การซื้อกิจการของบริษัทลงทุนลักษณะนี้มักมีเป้าหมายที่การพลิกฟื้นกิจการมาทำกำไร แล้วขายต่อหรือขายหุ้น IPO กลับเข้าตลาดหลักทรัพย์อีกรอบ</p>\n<p>ที่มา - <a href=\"https://www.verizon.com/about/news/verizon-media-be-acquired-apollo-funds\">Verizon</a></p>\n</div></div></div><div><div>Topics: </div><div><div><a href=\"/topics/verizon\">Verizon</a></div><div><a href=\"/topics/yahoo\">Yahoo!</a></div><div><a href=\"/topics/aol\">AOL</a></div><div><a href=\"/topics/acquisition\">Acquisition</a></div><div><a href=\"/topics/oath\">Oath</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f56fdad5cb57c4e455cf15da1c8f935180a26991734347b4ab7a75582c7ac353","category":"Thai"}