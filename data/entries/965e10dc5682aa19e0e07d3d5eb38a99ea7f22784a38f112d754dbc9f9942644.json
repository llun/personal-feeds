{"title":"แอปเปิลเพิ่มฟีเจอร์เข้าถึงผู้พิการชุดใหญ่ ขยับข้อมือควบคุม Apple Watch, เปิดบริการคุยภาษามือ","link":"https://www.blognone.com/node/122765","date":1621471485000,"content":"<div><div><div><p>แอปเปิลอัพเกรดซอฟต์แวร์ เพิ่มฟีเจอร์เพื่อการเข้าถึงหรือ accessibility ชุดใหญ่ อัพเดตทั้งใน iOS, iPadOS และ WatchOS ให้ครอบคลุมผู้พิการทุกรูปแบบทั้ง ความบกพร่องทางการเคลื่อนไหว, การมองเห็น, การได้ยินและการรับรู้</p>\n<p>เริ่มจากเปิดตัวบริการใหม่ SignTime ลูกค้าสามารถสื่อสารกับ AppleCare และฝ่ายดูแลลูกค้ารายย่อยโดยใช้ภาษามืออเมริกัน (ASL), ภาษามือแบบอังกฤษ (BSL), และภาษามือฝรั่งเศส (LSF) ในฝรั่งเศสได้โดยตรงในเว็บเบราว์เซอร์ มีแผนจะขยายไปยังประเทศอื่นในอนาคต</p>\n<p><img src=\"https://www.blognone.com/sites/default/files/externals/0dd7cf2e958d692c5b522e7df2918a58.jpg\" /></p>\n<p>ด้าน Apple Watch ผู้ใช้งานที่มีข้อจำกัดในการเคลื่อนไหวการใช้มือและนิ้ว ด้วยฟีเจอร์ AssistiveTouch ผู้สวมใส่สามารถใช้การขยับแขนและกำมือเพื่อควบคุมการใช้งานได้ ยกตัวอย่างเช่น กำมือสองครั้งเพื่อรับโทรศัพท์สายเข้า, ใช้นิ้วชี้และนิ้วโป้งแตะหากันเพื่อแตะปุ่มใดๆ, สั่นข้อมือให้เคอร์เซอร์แสดงบนหน้าปัด, ขยับข้อมือเพื่อขยับเคอร์เซอร์บนหน้าปัดไปยังตำแหน่งที่ต้องการใช้งาน นอกจากนี้ยังใช้การหมุนข้อมือเล็กน้อยเพื่อเปลี่ยนหน้าจอได้</p>\n<p><img src=\"https://www.blognone.com/sites/default/files/externals/bf168b01dbb860aaaa60dab50cec3a7e.png\" /></p>\n<p>ฟีเจอร์ VoiceOver เพื่อผู้มีปัญหาการมองเห็น อธิบายรายละเอียดของภาพ บทความ ตารางออกมาเป็นเสียงได้ นอกจากนี้ยังมี Eye-Tracking บน iPad ใช้งานร่วมกับอุปกรณ์ eye-tracking ของบริษัทภายนอกได้ ช่วยเรื่องการใช้งานของผู้มีปัญหาสายตาใช้งานแตะเมนูเพื่อเข้าใช้งานใน iPad ได้</p>\n<p><img src=\"https://www.blognone.com/sites/default/files/externals/ec48fda886dfd4ed885137ca759910df.jpg\" /></p>\n<p>แอปเปิลระบุด้วยว่า กำลังเพิ่มการรองรับเครื่องช่วยฟังแบบสองทิศทางใหม่ ไมโครโฟนในเครื่องช่วยฟังรุ่นใหม่นี้ จะช่วยให้ผู้ที่หูหนวกหรือหูตึงสามารถสนทนาทางโทรศัพท์แบบแฮนด์ฟรีและ FaceTime ได้ และจะเพิ่มการรองรับการตรวจสมรรถภาพการได้ยิน แสดงเป็นแผนภูมิผลทดสอบการได้ยิน ช่วยปรับเสียงใน Headphone Accommodations ให้เข้ากับตัวเองได้</p>\n<p>เพิ่ม Background Sounds เพื่อผู้ที่มีภาวะหงุดหงิด เสียสมาธิ ก็สามารถเปิดเสียงพื้นหลังเพื่อสร้างความสงบได้ และในครึ่งหลังปีนี้ แอปเปิลจะเพิ่มฟีเจอร์ Sound Actions สำหรับ Switch Control ซึ่งจะมาแทนที่ปุ่มและสวิทช์จริงด้วยเสียงปาก เช่น เสียงเดาะลิ้น เสียงเป่าปาก หรือเสียง \"อี\" สำหรับผู้ใช้ซึ่งไม่สามารถพูดได้และมีการเคลื่อนไหวที่จำกัด</p>\n<p>ที่มา - <a href=\"https://www.apple.com/newsroom/2021/05/apple-previews-powerful-software-updates-designed-for-people-with-disabilities/\">แอปเปิล</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/accessibility\">Accessibility</a></div><div><a href=\"/topics/ipados\">iPadOS</a></div><div><a href=\"/topics/watchos\">watchOS</a></div><div><a href=\"/topics/ios\">iOS</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"965e10dc5682aa19e0e07d3d5eb38a99ea7f22784a38f112d754dbc9f9942644","category":"Thai"}