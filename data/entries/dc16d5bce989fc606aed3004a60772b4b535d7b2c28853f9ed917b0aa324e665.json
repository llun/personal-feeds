{"title":"บริการโอนเงินระหว่างประเทศ Wise (ชื่อเดิม TransferWise) เตรียมเข้าตลาดหุ้นลอนดอนด้วยวิธี Direct Listing","link":"https://www.blognone.com/node/123289","date":1624026211000,"content":"<div><div><div><p>Wise หรือชื่อเดิมคือ TransferWise บริษัทฟินเทคพัฒนาระบบโอนเงินข้ามประเทศเตรียมเข้าตลาดหลักทรัพย์ลอนดอนแล้ว โดย Wise จะใช้วิธีเข้าตลาดแบบ Direct Listing คือไม่มีการออกจำหน่ายหุ้นไอพีโอเพื่อเพิ่มทุน</p>\n<p>TransferWise ก่อตั้งขึ้นในปี 2011 และรีแบรนด์มาเป็น Wise เมื่อช่วงต้นปีที่ผ่านมา โดยจากข้อมูลของปีงบประมาณล่าสุดเผยว่า รายได้ของ Wise เพิ่มขึ้นจาก 303 ล้านปอนด์เป็น 421 ล้านปอนด์ และมีกำไร 41 ล้านปอนด์ก่อนหักภาษี ซึ่ง Wise เป็นบริษัทที่ทำกำไรมาแล้วตั้งแต่ปี 2017</p>\n<p>ปัจจุบัน Wise มีลูกค้าแอคทีฟที่โอนเงินข้ามประเทศราว 5 พันล้านปอนด์ในทุก ๆ เดือน ซึ่งนอกจากจะให้บริการบนแพลตฟอร์มของตัวเองโดยตรงแล้ว Wise ยังให้บริการผ่านแพลตฟอร์มของบุคคลที่สามอีก เช่น Monzo หรือ N26 รวมถึงมีบริการบัญชีและบัตรเดบิตหลายสกุลเงินให้ใช้งาน มีคู่แข่งสำคัญคือ MoneyGram และ Western Union</p>\n<p>การนำหุ้นเข้าตลาดหลักทรัพย์แบบ Direct Listing จะไม่มีการระดมทุนด้วยการหุ้นไอพีโอเสนอขายสู่สาธารณะ วัตถุประสงค์หลักคือการเพิ่มสภาพคล่องให้ผู้ถือหุ้นเดิม ซึ่งช่วงหลังมีบริษัทเทคโนโลยีใช้วิธีเข้าตลาดแบบ DIrect Listing กันอยู่บ้าง เช่น <a href=\"https://www.blognone.com/node/110450\">Slack</a> และ <a href=\"https://www.blognone.com/node/100234\">Spotify</a> ซึ่ง Wise น่าจะเป็นบริษัทเทคโนโลยีแรกที่เลือกเข้าตลาดหุ้นลอนดอนด้วยวิธี Direct Listing โดย Wise มองว่าไม่จำเป็นต้องเพิ่มทุนเพราะบริษัททำกำไรได้อยู่แล้ว จึงเลือกวิธีนี้เพราะไม่มีค่าใช้จ่ายในการระดมทุนเหมือนกับการไอพีโอ</p>\n<p>ที่มา - <a href=\"https://techcrunch.com/2021/06/17/wise-announces-plans-to-go-public-via-direct-listing/\">TechCrunch</a>, <a href=\"https://www.theguardian.com/business/2021/jun/17/fintech-firm-wise-direct-listing-plan-buoys-city-london\">The Guardian</a></p>\n<p><img src=\"https://www.blognone.com/sites/default/files/externals/57ed1505cb520abba6b9bf65c2d6ded9.png\" /></p>\n</div></div></div><div><div>Topics: </div><div><div><a href=\"/topics/wise\">Wise</a></div><div><a href=\"/topics/fintech\">FinTech</a></div><div><a href=\"/topics/united-kingdom\">United Kingdom</a></div><div><a href=\"/topics/ipo\">IPO</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dc16d5bce989fc606aed3004a60772b4b535d7b2c28853f9ed917b0aa324e665","category":"Thai"}