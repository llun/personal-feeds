{"title":"Pinterest แบนโฆษณาลดน้ำหนักทั้งหมด ลดปัญหาสุขภาพจิตจากความไม่พอใจรูปร่างตัวเอง","link":"https://www.blognone.com/node/123548","date":1625212242000,"content":"<div><div><div><p>Pinterest ประกาศแบนโฆษณาลดน้ำหนัก ทำให้ Pinterest เป็นแพลตฟอร์มใหญ่เพียงแห่งเดียว ที่ห้ามโฆษณาลดน้ำหนักทั้งหมด ลดการขยายความเชื่อผิดๆ เกี่ยวกับการลดน้ำหนักผิดวิธี และลดปัญหาสุขภาพจิตที่เกิดจากความไม่พอใจในรูปร่างตนเอง</p>\n<p>โฆษณาที่ส่งเสริมไลฟ์สไตล์สุขภาพที่ดี หรือบริการฟิตเนสยังคงทำโฆษณาต่อได้ ทางบริษัทบอกด้วยว่าได้ร่างนโยบายโฆษณาโดยขอคำแนะนำจากสมาคม National Eating Disorders Association</p>\n<p>MediaRadar บริษัทด้านการโฆษณาเผย แบรนด์ที่เน้นสินค้าลดน้ำหนักใช้จ่ายด้านโฆษณามากทั้งช่องทางทีวี ดิจิทัล และสิ่งพิมพ์ รวมแล้ว 372 ล้านดอลลาร์ในครึ่งปีแรกปี 2021 เพิ่มขึ้นถึง 89% ในช่วงเวลาเดียวกันของปีที่แล้ว และจ่ายโฆษณาทาง Facebook เพิ่มขึ้นถึง 120%</p>\n<p>Pinterest รายงานว่าผู้ใช้มากกว่า 60% ทั่วโลกเป็นผู้หญิง ทางบริษัทได้พยายามจัดการกับเนื้อหาที่เผยแพร่ความเชื่อการกินแบบผิดๆ ซึ่งจะนำไปสู่ภาวะ eating disorder หรือพฤติกรรมการรับประทานอาหารที่ผิดปกติ ตั้งแต่ปี 2015 Pinterest ได้บล็อกการค้นหาเนื้อหาประเภทนี้</p>\n<p><img src=\"https://www.blognone.com/sites/default/files/externals/367693386ff02b2fd6938d5c4437d512.png\" /></p>\n<p>ที่มา - <a href=\"https://www.theguardian.com/technology/2021/jul/02/bye-bye-bmi-pinterest-bans-weight-loss-ads-in-first-for-major-social-networks\">The Guardian</a></p>\n</div></div></div><div><div>Topics: </div><div><div><a href=\"/topics/pinterest\">Pinterest</a></div><div><a href=\"/topics/advertisement\">Advertisement</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0c86e89b614c102eebdbe9eddca116b38ed983819a4e5c62388de1ac0de1d3a8","category":"Thai"}