{"title":"EA ซื้อสตูดิโอเกมมือถือ Glu Mobile ในราคา 2.1 พันล้านดอลลาร์","link":"https://www.blognone.com/node/121096","date":1612837075000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>ดีลใหญ่ของวงการเกมมาอีกแล้ว รอบนี้ EA ประกาศซื้อ Glu Mobile สตูดิโอเกมมือถือชื่อดัง ในราคา 2.1 พันล้านดอลลาร์</p>\n<p>Glu Mobile เป็นบริษัทสัญชาติอเมริกัน ก่อตั้งในปี 2001 และปัจจุบันอยู่ในตลาดหลักทรัพย์ Nasdaq โดยมีเกมมือถือจำนวนมาก (ส่วนใหญ่เป็นเกมแคชวล) เกมที่เด่นๆ ในช่วงหลังคือเกมซีรีส์ Kim Kardashian, MLB Tap Sports,  Design Home, Covet Fashion และ Disney Sorcerer’s Arena ส่วนเกมอื่นๆ ของบริษัทคือ Deer Hunter, Diner Dash, Restaurant Dash, Cooking Dash, Blood &amp; Glory, Contract Killer เป็นต้น</p>\n<p>Glu Mobile มีรายได้ 544 ล้านดอลลาร์ต่อปี ส่วนใหญ่มาจากผู้เล่นในอเมริกาเหนือ มีผู้เล่นโดยรวมประมาณ 100 ล้านคนต่อเดือน</p>\n<p><img alt=\"No Description\" src=\"https://www.blognone.com/sites/default/files/externals/78d783c4dd4ee4c67d1ca3abf6114b7a.jpg\" ></p>\n<p><img alt=\"No Description\" src=\"https://www.blognone.com/sites/default/files/externals/e06f2615c4aa20e12af93f55124c2083.jpg\" ></p>\n<p>EA มีธุรกิจเกมมือถืออยู่แล้ว <a href=\"https://www.blognone.com/news/24919/ea-%E0%B8%8B%E0%B8%B7%E0%B9%89%E0%B8%AD-popcap-%E0%B9%81%E0%B8%A5%E0%B9%89%E0%B8%A7%E0%B8%94%E0%B9%89%E0%B8%A7%E0%B8%A2%E0%B8%A1%E0%B8%B9%E0%B8%A5%E0%B8%84%E0%B9%88%E0%B8%B2%E0%B8%97%E0%B8%B5%E0%B9%88%E0%B8%AD%E0%B8%B2%E0%B8%88%E0%B8%AA%E0%B8%B9%E0%B8%87%E0%B8%96%E0%B8%B6%E0%B8%87-13-%E0%B8%9E%E0%B8%B1%E0%B8%99%E0%B8%A5%E0%B9%89%E0%B8%B2%E0%B8%99%E0%B8%94%E0%B8%AD%E0%B8%A5%E0%B8%A5%E0%B8%B2%E0%B8%A3%E0%B9%8C\">ทั้งเกมจาก PopCap ที่ซื้อกิจการมาในปี 2011</a> เช่น Bejeweled, Plants vs Zombies และเกมแฟรนไชส์ EA เอง เช่น SimCity, The Sims, FIFA, Madden, Need for Speed เป็นต้น มีรายได้รวมกัน 779 ล้านดอลลาร์ต่อปี</p>\n<p>EA ให้เหตุผลของการซื้อกิจการว่า Glu Mobile มีธุรกิจเกมมือถือที่แข็งแกร่งอยู่แล้ว และเน้นการไลเซนส์แบรนด์ต่างๆ มาทำเกม (เช่น Disney, Kim Kardashian, MLB) จึงสามารถต่อยอดจากแบรนด์เกมฝั่งพีซีและคอนโซลของ EA มาทำเกมมือถือได้ และเกมเบสบอล MLB Tap Sports ก็ใช้เป็นต้นแบบต่อยอดเกมกีฬาของ EA บนมือถือ รวมถึงใช้เครือข่ายรอบโลกของ EA ขยายฐานผู้เล่นไปยังภูมิภาคอื่นๆ ได้อีก</p>\n<p><img alt=\"No Description\" src=\"https://www.blognone.com/sites/default/files/externals/6d427441af231f3f7ee56f36debe80c7.png\" ></p>\n<p>ที่มา - <a href=\"https://s22.q4cdn.com/894350492/files/doc_presentations/2021/02/EA-Investor-Presenation-Final.pdf\">EA</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/ea\">EA</a></div><div class=\"field-item odd\"><a href=\"/topics/acquisition\">Acquisition</a></div><div class=\"field-item even\"><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d3a9909792d6384f0197313d3220a5b89e56376f501154d9090923e9cefd6a96","category":"Thai"}