{"title":"Bill และ Melinda Gates ประกาศหย่าร้างกัน หลังแต่งงานมา 27 ปี","link":"https://www.blognone.com/node/122486","date":1620085680000,"content":"<div><div><div><p>Bill Gates ผู้ร่วมก่อตั้ง Microsoft และ Melinda Gates ภรรยา ได้ประกาศหย่าร้างกันทางทวิตเตอร์ของทั้งคู่ สิ้นสุดการแต่งงานนาน 27 ปี โดยระบุว่ามีการคิดทบทวนเกี่ยวกับความสัมพันธ์นี้มาอย่างมากแล้ว ทั้งคู่ตัดสินใจจะจบการแต่งงานลง</p>\n<p>ทั้งคู่มีบุตรด้วยกัน 3 คน และร่วมกันก่อตั้งมูลนิธิ Bill &amp; Melinda Gates Foundation เพื่อช่วยเหลือในด้านต่างๆ ทั่วโลกมายาวนาน ซึ่งทั้งสองคนจะยังร่วมกันทำงานให้กับมูลนิธิต่อไป แต่ทั้งคู่เชื่อว่าไม่สามารถเติบโตต่อไปด้วยกันได้อีกแล้ว</p>\n<blockquote><p><a href=\"https://t.co/padmHSgWGc\">pic.twitter.com/padmHSgWGc</a></p>\n<p>— Bill Gates (@BillGates) <a href=\"https://twitter.com/BillGates/status/1389316412259270657?ref_src=twsrc%5Etfw\">May 3, 2021</a></p></blockquote>\n<p>Bill และ Melinda พบกันครั้งแรกที่ Microsoft ในปี 1987 ที่งานกินเลี้ยงของบริษัท โดยขณะนั้น Melinda ทำงานตำแหน่งผู้จัดการทั่วไป (General manager) ซึ่ง Melinda ไปถึงงานช้าและเหลือที่นั่งว่างติดกันสองที่ เธอจึงเข้าไปนั่ง และไม่กี่นาทีต่อมา Bill ก็มาถึงงานและนั่งที่เก้าอี้ว่างอีกตัวข้างๆ เธอ ทั้งคู่พัฒนาความสัมพันธ์กันจนแต่งงานในปี 1994</p>\n<p><img src=\"https://www.blognone.com/sites/default/files/externals/29ab88c641d51be16d032580b56a7b25.jpg\" /><em>Bill และ Melinda Gates ในปี 2009 | ภาพโดย Kjetil Ree</em></p>\n<p>ทั้งคู่ยังได้ก่อตั้งโครงการ Giving Pledge ร่วมกับ Warren Buffett ที่ผู้เข้าร่วมต้องบริจาคเงินเกินครึ่งของทรัพย์สินที่ตัวเองมี ด้านมูลนิธิ Bill &amp; Melinda Gates Foundation ก็ได้บริจาคเงินไปมากมาย เฉพาะเกี่ยวกับโรค COVID-19 ก็ได้บริจาคเงินไปแล้วถึง 1.75 พันล้านดอลลาร์สหรัฐ</p>\n<p>ทั้งนี้ยังไม่มีรายละเอียดว่าทั้งคู่จะแบ่งทรัพย์สินกันอย่างไรหลังจากการหย่าร้างเสร็จสิ้น ก่อนหน้านี้ <a href=\"107469\">Jeff Bezos และ MacKenzie Bezos ก็ประกาศหย่า</a>กันเมื่อต้นปี 2019 โดยคู่นั้นแต่งงานกันมา 25 ปี</p>\n<p>ที่มา - <a href=\"https://www.cnbc.com/2021/05/03/bill-gates-and-melinda-gates-are-splitting-up.html\">CNBC</a>, <a href=\"https://edition.cnn.com/2021/05/03/tech/bill-and-melinda-gates-divorce/index.html\">CNN</a></p>\n<p><img src=\"https://www.blognone.com/sites/default/files/externals/5e9ea8d29900277be3c036b7580ad253.jpg\" /><em>Bill และ Melinda Gates ระหว่างทำงานให้มูลนิธิ | ภาพจากเว็บไซต์ Bill &amp; Melinda Gates Foundation</em></p>\n</div></div></div><div><div>Topics: </div><div><div><a href=\"/topics/bill-gates\">Bill Gates</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f35b0eab4783e998166da04875b5ce99d6604f197f2e345c6532e876679c5dd0","category":"Thai"}