{"title":"Vivaldi, Brave ประกาศไม่ใช้วิธีตามรอยแบบ FLoC ที่กูเกิลใช้ใน Chrome","link":"https://www.blognone.com/node/122176","date":1618368289000,"content":"<div><div><div><p>เว็บเบราว์เซอร์ที่ต่อยอดจาก Chromium สองตัวคือ Vivaldi (ทีม Opera เดิม) และ Brave (ทีม Firefox เดิม) พร้อมใจกันประกาศไม่ใช้งานฟีเจอร์ตามรอยผู้ใช้ Federated Learning of Cohorts (FLoC) ของ Chrome ที่กูเกิลเพิ่งเริ่มใช้งาน</p>\n<p>FLoC เกิดจากกระแสต่อต้านการตามรอยด้วยคุกกี้ และ AdID/IDFA ในช่วงหลังๆ ทำให้<a href=\"https://www.blognone.com/node/121503\">กูเกิลประกาศแนวทางเลิกตามรอยแบบเจาะตัวบุคคล</a> เปลี่ยนมาใช้วิธีตามรอยจากพฤติกรรมผู้ใช้ที่ตัวเบราว์เซอร์แทน (ดูจาก history) แต่กูเกิลชูว่า FLoC มีข้อดีตรงที่ไม่เจาะจงตัวบุคคล ใช้วิธีนิยามผู้ใช้เป็นกลุ่มแทน ผู้โฆษณาสามารถเลือกยิงโฆษณาตาม \"กลุ่มผู้ใช้\" แทนการเจาะรายคน</p>\n<p><a href=\"https://www.blognone.com/node/121585\">แนวทาง FLoC ถูกคัดค้านจากหน่วยงานอย่าง EFF</a> ว่าเป็นวิธีการตามรอยที่แย่กว่าเดิมด้วยซ้ำ เพราะกูเกิลเข้าถึงประวัติการท่องเว็บของผู้ใช้โดยตรง</p>\n<p>ล่าสุดทั้ง Vivaldi และ Brave ประกาศว่าปิดการทำงานของ FLoC ในโค้ดของ Chromium ที่กูเกิลใส่เข้ามาแล้ว และจะไม่รองรับ FLoC API ใดๆ ในอนาคต</p>\n<p>สำหรับคนที่ใช้ Chrome และต้องการปิดการทำงานของ FLoC ก็ยังมี DuckDuckGo ที่อาสาทำให้ ผ่านส่วนขยาย <a href=\"https://chrome.google.com/webstore/detail/duckduckgo-privacy-essent/bkdgflcldnnnapblkhphbgpggdiikppg\">DuckDuckGo</a> (แต่ส่วนขยายนี้จะเปลี่ยน search engine เป็น DuckDuckGo ให้ด้วยเช่นกัน)</p>\n<p>เบราว์เซอร์ยุคใหม่นิยมใช้ Chromium เป็นฐาน และยังมีเบราว์เซอร์อีกมากที่ยังไม่ประกาศท่าทีเรื่อง FLoC เช่น Opera และ Microsoft Edge</p>\n<p><img src=\"https://www.blognone.com/sites/default/files/externals/2de01df95fa40f0f7893163718cdc579.png\" /></p>\n<p>ที่มา - <a href=\"https://vivaldi.com/blog/no-google-vivaldi-users-will-not-get-floced/\">Vivaldi</a>, <a href=\"https://brave.com/why-brave-disables-floc/\">Brave</a>, <a href=\"https://spreadprivacy.com/block-floc-with-duckduckgo/\">DuckDuckGo</a></p>\n</div></div></div><div><div>Topics: </div><div><div><a href=\"/topics/vivaldi\">Vivaldi</a></div><div><a href=\"/topics/brave\">Brave</a></div><div><a href=\"/topics/chrome\">Chrome</a></div><div><a href=\"/topics/privacy\">Privacy</a></div><div><a href=\"/topics/google\">Google</a></div><div><a href=\"/topics/chromium\">Chromium</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e42463feb182c3f4dc1d0507d52d93d143f10775bf90cec52e22f59de8925bf3","category":"Thai"}