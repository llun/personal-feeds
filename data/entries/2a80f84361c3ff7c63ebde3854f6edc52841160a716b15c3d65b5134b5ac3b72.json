{"title":"Gordon Hall ผู้ร่วมก่อตั้งสตูดิโอเกม Rockstar Leeds เสียชีวิตด้วยวัย 51 ปี","link":"https://www.blognone.com/node/121668","date":1615627675000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>มีรายงานว่า Gordon Hall ผู้ร่วมก่อตั้งสตูดิโอเกม Rockstar Leeds ซึ่งเป็นสตูดิโอภายใต้ Rockstar Games เสียชีวิตด้วยวัย 51 ปี อย่างไรก็ตาม ยังไม่มีข้อมูลว่าเขาเสียชีวิตด้วยสาเหตุใด</p>\n<p>เดิมที Gordon Hall และทีมก่อตั้งสตูดิโอเกมชื่อ Möbius Entertainment ในปี 1997 เน้นทำเกมลง Game Boy Advance โดยสร้างชื่อจากเกม Max Payne ที่ไปเตะตา Sam Houser ประธานบริษัท Rockstar Games นำไปสู่การเข้าซื้อกิจการและเปลี่ยนชื่อมาเป็น Rockstar Leeds ในปี 2004 (Leeds มาจากชื่อเมืองในอังกฤษที่สำนักงานของสตูดิโอตั้งอยู่)</p>\n<p>หลังจากนั้น Hall ก็ได้คุมทีมทำเกม GTA: Chinatown Wars ใน PSP, Nintendo DS, iOS และ Android ส่วนอีกเกมที่เขาคุมทีมคือ GTA: Liberty City Stories ที่ลง PSP, PS2, iOS และ Android โดยทำงานร่วมกับสตูดิโอ Rockstar North</p>\n<p><img alt=\"No Description\" src=\"https://www.blognone.com/sites/default/files/externals/9c706ea9a10b9374cb9614ef1c220c22.jpeg\" ><em>ภาพโดย Rockstar</em></p>\n<p>นอกจากนี้เขายังเคยไปช่วยทำเกม Red Dead Redemption กับสตูดิโอ Rockstar San Diego ด้วย ก่อนจะลาออกจากตำแหน่งประธาน Rockstar Leeds ในปี 2011 เพื่อไปทำวิจัยเกี่ยวกับจิตวิทยาของผู้เล่นเกม และสุดท้ายก็กลับเข้าวงการเกมในตำแหน่ง Chief Creative Officer ที่ Activision Blizzard Mobile ในปี 2013</p>\n<p>สตูดิโอ Rockstar Games ระบุว่าทีมงานรู้สึกเสียใจมากเมื่อได้ข่าวการจากไปของ Hall</p>\n<p>ที่มา - <a href=\"https://www.pcgamer.com/rockstar-leeds-founder-gordon-hall-dies-at-51/\">PC Gamer</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/rockstar\">Rockstar</a></div><div class=\"field-item odd\"><a href=\"/topics/games\">Games</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2a80f84361c3ff7c63ebde3854f6edc52841160a716b15c3d65b5134b5ac3b72","category":"Thai"}