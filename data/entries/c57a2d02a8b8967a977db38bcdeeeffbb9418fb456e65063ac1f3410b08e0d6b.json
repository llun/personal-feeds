{"title":"Terraform ซอฟต์แวร์ Infrastructure as Code ออกเวอร์ชัน 1.0 แล้ว","link":"https://www.blognone.com/node/123288","date":1624020487000,"content":"<div><div><div><p>Terraform ซอฟต์แวร์ที่ใช้กำหนดคอนฟิกเซิร์ฟเวอร์ด้วยแนวคิด infrastructure as code ออกเวอร์ชัน 1.0 ถือเป็นก้าวสำคัญนับจากออกเวอร์ชันแรกในปี 2014</p>\n<p>Terraform พัฒนาโดยบริษัท HashiCorp ในซานฟรานซิสโก (บริษัทชื่อญี่ปุ่น เพราะผู้ก่อตั้งเป็นลูกครึ่งญี่ปุ่น-สหรัฐ) ที่โด่งดังจากการสร้าง Vagrant ซอฟต์แวร์ด้าน virtualization มาก่อน</p>\n<p>แนวคิดของ Terraform คือการเขียนคอนฟิกเป็นโค้ด (declarative configuration files) ที่เรียกว่าภาษา HashiCorp Configuration Language (HCL) เพื่อให้ซอฟต์แวร์อ่านไฟล์เหล่านี้ได้ ทำงานอัตโนมัติได้ ช่วยให้การจัดการเครื่องจำนวนมากๆ ง่ายขึ้น ลดความผิดพลาดของมนุษย์ลง (ซอฟต์แวร์ตัวอื่นๆ ในลักษณะเดียวกันคือ Chef, Puppet, Ansible เป็นต้น)</p>\n<p>Terraform ได้รับความนิยมอย่างสูงในยุคคลาวด์ ตัวเลขของ HashiCorp บอกว่ามีการดาวน์โหลดมากกว่า 100 ล้านครั้ง และมีนักพัฒนาเข้าร่วมโครงการกว่า 1,500 คน การออกเวอร์ชัน 1.0 ถือเป็นก้าวสำคัญที่บอกว่าโครงการเสถียรพอสำหรับใช้ในวงกว้าง ถัดจากนี้ไปจะออกรุ่นแก้บั๊ก 1.x ที่ทุกรุ่นจะมีระยะการซัพพอร์ตนานอย่างน้อย 18 เดือน</p>\n<p><img src=\"https://www.blognone.com/sites/default/files/externals/7dc6c3d2d7aeba1271a5bd5413240939.png\" /></p>\n<p>ที่มา - <a href=\"https://www.hashicorp.com/blog/announcing-hashicorp-terraform-1-0-general-availability\">Terraform</a></p>\n</div></div></div><div><div>Topics: </div><div><div><a href=\"/topics/terraform\">Terraform</a></div><div><a href=\"/topics/open-source\">Open Source</a></div><div><a href=\"/topics/hashicorp\">HashiCorp</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c57a2d02a8b8967a977db38bcdeeeffbb9418fb456e65063ac1f3410b08e0d6b","category":"Thai"}