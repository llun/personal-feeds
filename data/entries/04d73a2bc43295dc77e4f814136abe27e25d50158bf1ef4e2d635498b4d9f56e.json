{"title":"เป็นทางการแล้ว WarnerMedia ควบรวม Discovery กลายเป็นบริษัทสื่อยักษ์ใหญ่","link":"https://www.blognone.com/node/122714","date":1621256747000,"content":"<div><div><div><p>จาก<a href=\"https://www.blognone.com/node/122703\">ข่าวลือเมื่อคืนนี้</a> ตอนนี้ข่าวเป็นทางการมาแล้วคือ WarnerMedia บริษัทสื่อในเครือ AT&amp;T จะควบรวมกับบริษัทสื่อ Discovery, Inc. กลายเป็นบริษัทสื่อบันเทิงยักษ์ใหญ่ของโลก</p>\n<p>WarnerMedia เป็นบริษัทแม่ของสตูดิโอแบรนด์ Warner Bros. ทั้งหมด, ช่องบันเทิง HBO/Cinemax, Cartoon Network, CNN, Turner Network และหนังสือการ์ตูน DC Comics เป็นต้น</p>\n<p>ส่วน Discovery, Inc. เป็นเจ้าของช่องแบรนด์ Discovery ทั้งหมด, Animal Planet, Food Network และช่องกีฬาแบรนด์ Eurosport</p>\n<p><img src=\"https://www.blognone.com/sites/default/files/externals/f1fc0fef93ba601628a515e946935aaa.jpg\" /></p>\n<p>บริษัทใหม่ยังไม่มีชื่อเรียก แต่สัดส่วนหุ้นเป็น AT&amp;T ถือหุ้น 71% และ Discovery ถือหุ้น 29% ส่วนซีอีโอของบริษัทใหม่คือ David Zaslav ซีอีโอของ Discovery คนปัจจุบัน การควบรวมจะเสร็จช่วงกลางปี 2022 โดยต้องรอการอนุมัติของผู้ถือหุ้น (Discovery อยู่ในตลาดหลักทรัพย์) และการอนุมัติจากหน่วยงานภาครัฐ</p>\n<p>AT&amp;T บอกว่าการควบรวม WarnerMedia และ Discovery เข้าด้วยกัน เป็นการเสริมจุดแข็งด้านคอนเทนต์ซึ่งกันและกัน เพราะ WarnerMedia เก่งเรื่องรายการมีสคริปต์ (เช่น หนังหรือซีรีส์ HBO, การ์ตูนและข่าว) ส่วน Discovery เก่งเรื่องรายการไม่มีสคริปต์ (สารคดี, กีฬา) หลังจากนี้ทั้งสองบริษัทจะทุ่มไปยังบริการสตรีมมิ่งที่เข้าถึงลูกค้าโดยตรง (DTC หรือ direct-to-consumer) ทั้ง HBO Max และ Discovery+ โดยฐานลูกค้าเดิมของ Discovery ในตลาดนอกสหรัฐอเมริกายังจะเป็นแต้มต่อในการขยายฐานลูกค้าสตรีมมิ่งด้วย</p>\n<p>การแยกธุรกิจสื่อออกไปจาก AT&amp;T ยังทำให้บริษัทโฟกัสที่ธุรกิจหลักด้านสื่อสารได้ดีขึ้น แต่ก็ยังมีหุ้นใหญ่ในธุรกิจสื่อรายใหญ่ที่มีศักยภาพไปต่อสูง</p>\n<p>ที่มา - <a href=\"https://about.att.com/story/2021/warnermedia_discovery.html\">AT&amp;T</a></p>\n</div></div></div><div><div>Topics: </div><div><div><a href=\"/topics/att\">AT&amp;T</a></div><div><a href=\"/topics/time-warner\">Time Warner</a></div><div><a href=\"/topics/discovery-channel\">Discovery Channel</a></div><div><a href=\"/topics/merging\">Merging</a></div><div><a href=\"/topics/acquisition\">Acquisition</a></div><div><a href=\"/topics/hbo\">HBO</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04d73a2bc43295dc77e4f814136abe27e25d50158bf1ef4e2d635498b4d9f56e","category":"Thai"}