{"title":"ปัญหาการจ้างเลขาและค่า $1/e$","link":"https://neizod.github.io/2020/11/07/secretary-problem-and-one-over-e.html","date":1604715507000,"content":"<p>ลองจินตนาการว่าเรากำลังจะเปิดบริษัท<a href=\"//en.wikipedia.org/wiki/Secretary_problem\">แต่ยังขาดพนักงานเลขา</a> ซึ่งตำแหน่งดังกล่าวถือว่าเป็นตำแหน่งฮอตฮิตที่บริษัทไหนๆ ก็ต่างแย่งชิงตัว การเรียกผู้สมัครมาสัมภาษณ์งานจึงจำเป็นต้องตอบรับทันทีเดี๋ยวนั้น มิเช่นนั้นแล้วก็รับประกันได้เลยว่าผู้สมัครจะถูกบริษัทอื่นแย่งตัวไปในทันทีที่เขาก้าวเท้าออกจากออฟฟิศ</p>\n\n<p>สมมติว่าเราสามารถเรียกผู้สมัครมาสัมภาษณ์ได้มากที่สุด $n$ คน โดยถือว่าก่อนสัมภาษณ์เราไม่รู้อะไรเกี่ยวกับผู้สมัครเลย และเมื่อสัมภาษณ์เสร็จเราก็จะบอกได้แค่ว่าผู้สมัครคนนี้ดีกว่าหรือแย่กว่าผู้สมัครคนก่อนๆ ที่เคยสัมภาษณ์ เราจะมีเทคนิคอย่างไรในการเฟ้นหาผู้สมัครเพียงหนึ่งคนที่ดีที่สุด?</p>\n\n<p>มองเผินๆ นี่อาจจะดูเหมือนปัญหาที่ไม่น่าเป็นไปได้ ในเมื่อเราไม่รู้ว่าใครดีกว่าใครจนกว่าจะได้สัมภาษณ์ แต่พอสัมภาษณ์เสร็จก็ต้องตอบรับว่าจะให้ร่วมทางกับบริษัทเราหรือไม่ซะแล้ว หากเราถอดใจไม่วางแผนใดๆ และเลือกตอบรับผู้สมัครแบบสุ่ม โอกาสที่จะได้ผู้สมัครที่ดีที่สุดก็จะมีเพียงแค่ $1/n$ เท่านั้น</p>\n\n<p>แต่เนื่องจากเราสามารถเปรียบเทียบผู้สมัครได้ หากเราลองสัมภาษณ์ผู้สมัครคนแรกดูก่อน (และต้องแข็งใจบอกปฏิเสธไป) เพื่อเป็นบรรทัดฐานว่าเราอยากได้ผู้สมัครประมาณไหน เมื่อสัมภาษณ์ต่อไปและพบว่าผู้สมัครคนที่สองดีกว่าคนแรก อย่างน้อยโอกาสที่เขาจะเป็นผู้สมัครที่ดีที่สุดก็มีมากกว่าการสุ่มแน่ๆ</p>\n\n<blockquote class=\"oversized figure\">\n  <p><img src=\"/images/algorithm/misc/secretary.png\" alt=\"\" /></p>\n</blockquote>\n\n<p>หากเราแบ่งการสัมภาษณ์ออกเป็น 2 ช่วง โดยช่วงแรกสัมภาษณ์ผู้สมัครเป็นสัดส่วน $0&lt;r\\le 1$ ต่อผู้สมัครทั้งหมด เพื่อหาบรรทัดฐานของผู้สมัครที่เราต้องการ แล้วในช่วงหลังจึงสัมภาษณ์ผู้สมัครที่เหลือ เมื่อใดที่เจอผู้สมัครที่ดีกว่าทุกคนที่เคยเจอมา เราจะตอบรับให้ผู้สมัครคนนี้มาร่วมงานทันที โอกาสที่ผู้สมัครคนนี้จะเป็นผู้สมัครที่ดีที่สุดก็คือ</p>\n\n\\[P(\\text{pick $1^{st}$}) = \\sum_{k=1}^n P(\\text{baseline is $k^{th}$}) \\cdot P(\\text{saw $k^{th}$ pick $1^{st}$}) \\\\\\]\n\n<p>โดยที่</p>\n\n<ul>\n  <li>$1^{st}$ คือผู้สมัครที่ดีที่สุด (อันดับหนึ่ง) $n^{th}$ คือผู้สมัครที่แย่ที่สุด และไม่มีใครอยู่อันดับเดียวกัน</li>\n  <li>$\\text{pick $1^{st}$}$ แทนเหตุการณ์ที่ได้ผู้สมัครที่ดีที่สุดจากกระบวนการทั้งหมด</li>\n  <li>$\\text{baseline is $k^{th}$}$ แทนเหตุการณ์ที่ผู้สมัครอันดับที่ $k^{th}$ เป็นบรรทัดฐานในการสัมภาษณ์ช่วงแรก</li>\n  <li>$\\text{saw $k^{th}$ pick $1^{st}$}$ แทนเหตุการณ์ที่ใช้ $k^{th}$ เป็นฐานแล้วได้ผู้สมัครที่ดีที่สุดในการสัมภาษณ์ช่วงหลัง</li>\n</ul>\n\n<p>ซึ่งเราจะเห็นว่า</p>\n\n<ul>\n  <li>$\\text{saw $1^{th}$ pick $1^{st}$}$ เป็นไปไม่ได้</li>\n  <li>$\\text{baseline is $k^{th}$}$ หมายความว่า ในการสัมภาษณ์ช่วงแรก นอกจากจะเห็นผู้สมัครอันดับที่ $k^{th}$ แล้ว จะต้องไม่เห็นผู้สมัครตั้งแต่อันดับ $1^{st}$ ถึง $(k-1)^{th}$ ด้วย</li>\n</ul>\n\n<p>หาก $n$ มีขนาดเล็กเราจะต้องคำนวณแตกกรณียิบย่อยมากมาย ดังนั้นจะพิจารณาเฉพาะเมื่อ $n$ มีขนาดใหญ่ ที่เราจะเห็นว่าพจน์หลังๆ มีค่าลดลงอย่างรวดเร็ว ทำให้เราสามารถประมาณด้วยอนุกรมอนันต์ได้ ซึ่งก็คือ</p>\n\n\\[\\begin{align}\nP(\\text{pick $1^{st}$}) &amp;= \\sum_{k=1}^n P(\\text{baseline is $k^{th}$}) \\cdot P(\\text{saw $k^{th}$ pick $1^{st}$}) \\\\\n  &amp;\\approx r \\cdot 0\n   + r \\left( 1 - r \\right) \\cdot 1 \n   + r \\left( 1 - r \\right)^2 \\cdot \\frac12\n   + r \\left( 1 - r \\right)^3 \\cdot \\frac13\n   + \\dots\n   \\\\\n  &amp;= r \\sum_{k=1}^\\infty \\frac{\\left( 1 - r \\right)^k}{k}\n\\end{align}\\]\n\n<p>ให้ $x=(1-r)$ ปัญหาย่อยของเราจะแปลงไปเป็นการหาผลลัพธ์ของ<a href=\"//en.wikipedia.org/wiki/Harmonic_series_(mathematics)\">อนุกรมฮาร์โมนิค</a> ที่แต่ละพจน์มีผลคูณของเลขยกกำลังติดมาด้วย ดังนี้</p>\n\n\\[\\sum_{k=1}^\\infty \\frac{x^k}k = x + \\frac{x^2}2 + \\frac{x^3}3 + \\frac{x^4}4 + \\dots\\]\n\n<p>ซึ่งเราสามารถใช้<a href=\"//en.wikipedia.org/wiki/Taylor_series\">อนุกรมเทย์เลอร์</a>มาช่วยแก้ได้ โดยเทคนิคคือเลือกใช้ฟังก์ชันที่อนุพันธ์อันดับ $k$ มีพจน์ $(k-1)!$ โผล่เข้ามา เพื่อที่เราจะได้เอาไปตัดกับ $1/k!$ จากการกระจายเทย์เลอร์ จนได้ผลลัพธ์เป็นอนุกรมในรูปฮาร์โมนิคอย่างที่เราต้องการ ซึ่งฟังก์ชันที่มีสมบัติดังกล่าวก็คือฟังก์ชันตระกูล $\\log$ นั่นเอง</p>\n\n\\[\\begin{array}{c|c|c}\nf(x)       &amp; \\log x                       &amp; \\log(1-x)           \\\\\n\\hline\nf'(x)      &amp; \\frac1x                      &amp; -\\frac1{1-x}        \\\\\nf''(x)     &amp; -\\frac1{x^2}                 &amp; -\\frac1{(1-x)^2}    \\\\\nf^{(3)}(x) &amp; \\frac{2!}{x^3}               &amp; -\\frac{2!}{(1-x)^3} \\\\\nf^{(4)}(x) &amp; -\\frac{3!}{x^4}              &amp; -\\frac{3!}{(1-x)^4} \\\\\n\\vdots \\\\\nf^{(k)}(x) &amp; \\frac{(-1)^{k+1}(k-1)!}{x^k} &amp; -\\frac{(k-1)!}{(1-x)^k}\n\\end{array}\\]\n\n<p>เลือกกระจาย $\\log (1-x)$ รอบจุด 0 จะได้ว่า</p>\n\n\\[\\begin{align}\n\\log(1-x) &amp;= \\sum_{k=1}^\\infty \\frac{f^{(k)}(0)}{k!}(x-0)^k \\\\\n          &amp;= \\sum_{k=1}^\\infty - \\frac{(k-1)!}{(1-0^k)k!}x^k \\\\\n          &amp;= - \\sum_{k=1}^\\infty \\frac{x^k}{k}\n\\end{align}\\]\n\n<p>ดังนั้น</p>\n\n\\[P(\\text{pick $1^{st}$}) \\approx - r \\log r\\]\n\n<p>แล้วใช้เทคนิคอนุพันธ์จากแคลคูลัสเพื่อหาค่า $r$ ที่เหมาะสม</p>\n\n\\[\\begin{align}\n0 &amp;= \\frac{d}{dr} (-r) \\log r \\\\\n  &amp;= (-r) \\frac{d}{dr}\\log r + \\log r \\frac{d}{dr}(-r) \\\\\n  &amp;= -1 - \\log r \\\\\nr &amp;= \\frac1e\n\\end{align}\\]\n\n<p>ก็จะได้คำตอบว่า สัดส่วนที่เหมาะสมที่สุดที่ควรใช้หาบรรทัดฐานในช่วงแรก คือ $1/e \\approx 36.8\\%$ นั่นเอง นอกจากนี้เมื่อย้อนกลับไปคำนวณความน่าจะเป็น ก็จะเห็นว่า $P(\\text{pick $1^{st}$}) \\approx 1/e$ อีกด้วย!</p>\n\n<p>และแนวทางการวิเคราะห์ข้างต้นก็สามารถนำไปใช้หาความน่าจะเป็นที่จะได้ผู้สมัครในอันดับอื่นๆ ได้เช่นกัน ดังตัวอย่างอันดับแรกๆ ดังนี้</p>\n\n\\[\\begin{align}\nP(\\text{pick $2^{nd}$}) &amp;\\approx P(\\text{pick $1^{st}$}) - \\frac1e \\left( 1 - \\frac1e \\right) &amp;\\approx 13.6\\% \\\\\nP(\\text{pick $3^{rd}$}) &amp;\\approx P(\\text{pick $2^{nd}$}) - \\frac1{2e} \\left( 1 - \\frac1e \\right)^2 &amp;\\approx 6.2\\% \\\\\nP(\\text{pick $4^{th}$}) &amp;\\approx P(\\text{pick $3^{rd}$}) - \\frac1{3e} \\left( 1 - \\frac1e \\right)^3 &amp;\\approx 3.1\\% \\\\\nP(\\text{pick $5^{th}$}) &amp;\\approx P(\\text{pick $4^{th}$}) - \\frac1{4e} \\left( 1 - \\frac1e \\right)^4 &amp;\\approx 1.6\\%\n\\end{align}\\]\n\n<p>จะเห็นว่าด้วยวิธีนี้โอกาสที่จะได้ผู้สมัครที่ดีที่สุดสองอันดับแรกก็กินไปแล้วถึงครึ่งนึง 🤯</p>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"6845c8673154c2ef1e62b050f266f6ca6500d63240c5a2f88ab460a5a330ea88","category":"Thai"}