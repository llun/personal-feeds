{"title":"เหรียญคริปโตอิงราคาหลักทรัพย์ (synthetic stock) สินค้าคริปโตที่อาจมาแข่งกับตลาดหุ้นในอนาคต","link":"https://www.blognone.com/node/123609","date":1625662001000,"content":"<div><div><div><p>โลก DeFi เริ่มมีการเทรดเหรียญ synthetic stock หรือเหรียญคริปโตอิงราคาหลักทรัพย์ มากขึ้นเรื่อยๆ ทั้งบนแพลตฟอร์ม เช่น <a href=\"https://mirror.finance/\">Mirror Protocol</a> และ <a href=\"https://synthetix.io/\">Synthetix</a> โดยเหรียญ synthetic stock เหล่านี้ เป็นเหรียญที่ถูกสร้างขึ้นโดยอิงมูลค่าจากจริงของหลักทรัพย์ เช่นหุ้น Apple หรือ Tesla แต่กระบวนการซื้อขายไม่ต้องผ่านการกำกับดูแลเหมือนหุ้นในตลาดหลักทรัพย์แต่อย่างใด</p>\n<p>หุ้นเสมือนในโลก DeFi จะทำงานได้ต้องมีคนวางหลักทรัพย์ก้อนหนึ่งเพื่อเตรียมรับซื้อหุ้นคืน โดยกรณีของ Mirror ผู้ออกหุ้นต้องวางเงิน 1.5 เท่าตัวของมูลค่าหุ้นที่จะเปิดให้ซื้อขายด้วยหลักทรัพย์เช่น stablecoin จากนั้นระบบจะเทียบราคาหุ้นในบล็อคเชน กับราคาหุ้นในโลกความเป็นจริงที่ได้จาก price oracle</p>\n<p>หากราคาในบล็อคเชนสูงกว่าโลกภายนอกก็จะจูงใจให้มีคนสร้างหุ้น (mint) หุ้นออกมาขาย หรือหากหุ้นในบล็อคเชนถูกกว่าก็สามารถขายหุ้นเสมือนคืนเป็นหลักทรัพย์ที่ผู้ออกหุ้นเสมือนวางไว้ ทำให้ภาพรวมแล้วหุ้นเสมือนจะมีราคาใกล้เคียงกับหุ้นจริง</p>\n<p>กระบวนการทั้งหมดจะเป็นการบริหาร อุปสงค์-อุปทาน เพื่อรักษาระดับราคาหุ้นเสมือน ให้ใกล้เคียงกับหุ้นจริงไปในตัว โดยราคาอาจต่างกันได้ตั้งแต่หลักไม่กี่เพนนี ไปจนถึงหลายดอลลาร์ ตามแต่ช่วง และทั้งหมดนี้ทำงานอยู่บนระบบบล็อกเชน</p>\n<p>แพลตฟอร์มเช่น Mirror Protocol มีรายได้จากการที่มูลค่าเหรียญของแพลตฟอร์ม (MIR token) เพิ่มขึ้น ส่วนค่า fee จากการมิ้นต์และเบิร์นเหรียญ จะถูกนำกลับไปเป็นรางวัลให้ผู้ใช้ที่ฝากเหรียญต่างๆ ไว้กับแพลตฟอร์มเพื่อเพิ่มสภาพคล่อง</p>\n<p><img src=\"https://www.blognone.com/sites/default/files/externals/c22934348e32be1aba6f077dcfd370f6.png\" /></p>\n<p>แม้ปัจจุบันมูลค่าตลาดของเหรียญหุ้นเสมือน ยังน้อยมากเมื่อเทียบกับมูลค่าตลาดของหุ้นจริง เช่นเหรียญ Mirror Apple (<a href=\"https://coinmarketcap.com/currencies/mirrored-apple/markets/\">mAAPL</a>) ที่มีมูลค่าตลาดราว 34 ล้านดอลลาร์ เทียบกับหุ้น AAPL จริง ที่มีมูลค่า 2.3 ล้านล้านดอลลาร์ แต่สถาบันการเงินเช่นกองทุนสินทรัพย์ดิจิทัลอย่าง Arrington XRP Capital ก็จับตามองและให้การสนับสนุน Mirror Protocol โดยมองว่าเหรียญสินทรัพย์เสมือนนี้ เป็นม้าโทรจันที่โลก DeFi จะใช้แทรกตัวเข้ามาในตลาดหลัก</p>\n<p>หน่วยงานภาครัฐ อาจเข้ามาจับตามองตลาดหุ้นเสมือนที่ใช้ stablecoin เป็นสินทรัพย์ค้ำประกันมากขึ้น หลังเกิดเหตุการณ์ stablecoin สกุล IRON ของ Iron Finance ที่ใช้เหรียญ TITAN ของเว็บเอง ค้ำประกันมูลค่าเหรียญ IRON ไว้ 25% แต่เหรียญ TITAN กลับสูญเสียมูลค่าจนเหลือใกล้เคียงกับ 0 ส่งผลให้ IRON เหลือมูลค่าไม่ถึง 1 ดอลลาร์ไปด้วย ซึ่ง Mark Cuban นักลงทุนเจ้าของทีมบาสเก็ตบอล Dallas Mavericks ผู้เคยถือเหรียญ IRON และน่าจะสูญเสียเงินไปพอสมควร ก็<a href=\"https://www.bloomberg.com/news/articles/2021-06-17/mark-cuban-defi-iron-finance-crashed-100\">ออกมาเรียกร้องให้รัฐเข้ามาควบคุมตลาด stablecoin เช่นกัน</a></p>\n<p>ส่วน Joseph Saluzzi หนึ่งในผู้ก่อตั้ง Themis Trading บริษัทโบรกเกอร์ชั้นนำของสหรัฐ ก็มองว่าเรื่องนี้ (synthetic stock) อาจมีปัญหากับคณะกรรมการกำกับหลักทรัพย์และตลาดหลักทรัพย์ (SEC) สหรัฐได้ เพราะการเทรดหุ้นเสมือนที่อยู่นอกเหนือการจัดการ อาจส่งผลต่อนักลงทุนในตลาดหลัก และตัว SEC เอง มีบทบาทและหน้าที่ปกป้องนักลงทุนในตลาดหลัก</p>\n<p><img src=\"https://www.blognone.com/sites/default/files/externals/bf589db28ef04c5005116ebe7b2816f6.png\" /><em>ตัวอย่างราคาเหรียญหุ้นเสมือน บนแพลตฟอร์ม Mirror Protocol</em></p>\n<p>ฝั่ง Do Kwon เจ้าของ Terraform Labs ผู้ก่อตั้งบล็อกเชน Terra และ Mirror Protocol ระบุว่าตัวเขายังไม่เคยคุยกับหน่วยงานรัฐ, หน่วยงานของ NASDAQ หรือกองทุนใดๆ ที่ถูกนำมาทำเหรียญเสมือน แต่เขามองว่าการพยายามจะเข้ามาหยุดตลาดคริปโตบนบล็อกเชนที่ทำงานด้วยโค้ดแบบโอเพ่นซอร์ส และมีผู้ใช้อยู่ทั่วโลก คงไม่ใช่เรื่องง่ายนัก</p>\n<p>ทุกวันนี้กระดานขายหุ้นเสมือนแบบ DeFi มีมูลค่าสินทรัพย์วางอยู่ในกระดาน (total value locked - TVL) สูงขึ้นอย่างรวดเร็ว เช่น Mirror Protocol ปัจจุบันมี TVL สูงถึง 1.85 พันล้านดอลลาร์ ขณะที่ Synthetix มี TVL ที่ 1.74 พันล้านดอลลาร์ เพิ่มขึ้นจากปีที่แล้วเกือบสามเท่าตัว และกำลังเติบโตขึ้นเรื่อยๆ</p>\n<p>คำชี้แจง: บทความนี้ไม่ใช่คำแนะนำในการลงทุน การลงทุนมีความเสี่ยงสูง ผู้ลงทุนควรศึกษาข้อมูล และใช้วิจารณญาณก่อนการลงทุน</p>\n<p>ที่มา - <a href=\"https://www.bloomberg.com/news/articles/2021-07-06/fake-tesla-apple-stocks-have-started-trading-on-blockchains\">Bloomberg</a></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/stock-market\">Stock Market</a></div><div><a href=\"/topics/sec\">SEC</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a66685dd6bc7f959fc1e045a93031efe62e2359bf13724aee1e66aa27e10093a","category":"Thai"}