{"title":"กรณีศึกษา การย้ายโค้ด COBOL เดิมมาเป็นภาษายุคใหม่ มีทางออกอย่างไรบ้าง","link":"https://www.blognone.com/node/122637","date":1620792407000,"content":"<div><div><div><p>ภาษา COBOL กลับมาเป็นที่สนใจอีกครั้งในช่วง COVID-19 จากกรณี<a href=\"https://www.blognone.com/node/115644\">รัฐนิวเจอร์ซีย์ขอโปรแกรมเมอร์ COBOL เข้าไปช่วยแก้ระบบสวัสดิการช่วง COVID-19</a> ทำให้โลกกลับมาสนใจโค้ดเดิมที่เขียนไว้หลายสิบปีแล้ว และสนใจว่าจะหาทางแก้ปัญหาในระยะยาวได้อย่างไร</p>\n<p>เว็บไซต์ InfoWorld รวบรวมข้อมูลประเด็นการย้ายระบบ COBOL ว่ามีหลายแนวทาง ตั้งแต่การเขียนใหม่ทั้งหมด (rewrite) ซึ่งมีข้อเสียว่าโค้ดเก่า 30 ปี เอกสารไม่มี อาจไม่มีใครเข้าใจมันอีกแล้ว ไปจนถึงการยกโค้ดเก่ามารันบนโครงสร้างพื้นฐานยุคใหม่ (lift-and-shfit) ซึ่งมีข้อเสียว่าไม่สามารถปรับซอฟต์แวร์เพื่อสนองความต้องการของคนรุ่นนี้ได้อีก</p>\n<p>ทางเลือกที่อยู่ตรงกลางคือ code refactoring ที่ยังคง logic ทางธุรกิจเดิมเอาไว้ แต่ปรับโค้ดให้ประสิทธิภาพดีขึ้น ไม่ผูกติดกับฮาร์ดแวร์มากเหมือนเดิม ซึ่งมีกรณีศึกษา 2 กรณีคือ</p>\n<ul>\n<li><strong>กระทรวงแรงงานและบำนาญของอังกฤษ (UK Department of Work and Pension)</strong> เคยพยายามเขียนโค้ด COBOL จำนวน 25 ล้านบรรทัดใหม่มาหลายครั้งแต่ไม่สำเร็จ สุดท้ายหันมาใช้ <a href=\"https://www.microfocus.com/en-us/products/visual-cobol/overview\">Micro Focus Visual Cobol</a> ซึ่งเป็นภาษา COBOL เวอร์ชันใหม่ มีฟีเจอร์อย่างภาษาสมัยใหม่แทน ผลคือลดภาระการดูแล และประสิทธิภาพของระบบดีขึ้นมาก โค้ดย้ายจากเมนเฟรม VME มาเป็นลินุกซ์ RHEL และภายหลังจะย้ายมารันบน AWS ด้วย</li>\n<li><strong>หนังสือพิมพ์ The New York Times</strong> เดิมรัน COBOL บนเมนเฟรม IBM Z ใช้อีกวิธีคือแปลงโค้ดมาเป็น Java ด้วยเครื่องมือ automated refactoring ของบริษัท Modern Systems ใช้เวลาแปลงทั้งหมด 2 ปี ตอนแรกรันบนเซิร์ฟเวอร์ภายใน ภายหลังย้ายมาบน AWS เช่นกัน ลดต้นทุนค่าดูแลลงได้ 70%</li>\n</ul>\n<p>ข้อมูลของ The New York Times <a href=\"https://aws.amazon.com/blogs/apn/automated-refactoring-of-a-new-york-times-mainframe-to-aws-with-modern-systems/\">มีเป็นกรณีศึกษาบนเว็บไซต์ของ AWS</a></p>\n<p>หน้าตาของ Micro Focus Visual Cobol ที่รันอยู่ใน Visual Studio (รองรับ Eclipse ด้วย)</p>\n<p><img src=\"https://www.blognone.com/sites/default/files/externals/15a407b7698f0ee5998eaa6907f43e78.jpg\" /></p>\n<p>tech stack ของ The New York Times ระหว่างเก่ากับใหม่</p>\n<p><img src=\"https://www.blognone.com/sites/default/files/externals/e3e151dd7278d52780e37ec50bb6af2c.png\" /></p>\n<p>ที่มา - <a href=\"https://www.infoworld.com/article/3617936/how-companies-are-moving-on-from-cobol.html#tk.rss_all\">InfoWorld</a></p>\n</div></div></div><div><div>Topics: </div><div><div><a href=\"/topics/cobol\">COBOL</a></div><div><a href=\"/topics/development\">Development</a></div><div><a href=\"/topics/programming\">Programming</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"597465dc9dfa804b61a9cefa516d9f033ddb43b7edee0d15c4bc7efeff10067d","category":"Thai"}