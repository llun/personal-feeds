{"title":"ไทรบุรี กลันตัน ตรังกานู อยู่ตรงไหน","link":"https://markpeak.net/saiburi-kelantan-terangganu/","date":1616668534000,"content":"<p>ประวัติศาสตร์การเสียดินแดนของไทย (ซึ่งเป็นประวัติศาสตร์ที่เกิดขึ้นในยุคสร้างชาติไทยสมัยใหม่ช่วง ร.5-6 สกุลดำรงราชานุภาพ “Siam Mapped”) จะเล่าว่าไทยเสียดินแดนฝั่งภาคอีสานให้กับฝรั่งเศส และเสียดินแดนภาคตะวันตก-ภาคใต้ให้กับอังกฤษ (กลายเป็นส่วนหนึ่งของพม่าและมาเลเซียในปัจจุบัน)</p>\n<p>กรณีของหัวเมืองภาคใต้นั้น เราท่องๆ กันมาในหนังสือเรียนว่า เสียหัวเมือง “ไทรบุรี กลันตัน ตรังกานู” แต่ถ้าถามว่าหัวเมืองที่เสียไปมันอยู่ตรงไหน ในหนังสือเรียนตามแบบฉบับนั้นไม่เคยสอน</p>\n<p>ในฐานะเป็นเด็กรุ่นที่โตมากับ narrative แบบนี้ก็ไม่รู้จริงๆ ไม่เคยถูกสอน และไม่เคยอยากรู้มาก่อน จนช่วงหลังมาสนใจเรื่องประวัติศาสตร์การสร้างชาติไทยสมัยใหม่ บวกกับมาอ่านบทความเรื่อง <a href=\"https://www.the101.world/anglo-siamese-treaty-of-1909/\">112 ปีของสนธิสัญญาแองโกล-สยาม: จากมุมของสี่รัฐมลายู กลันตัน ตรังกานู เคดะห์ และเปอร์ลิส</a> เลยอยากรู้จนต้องค้นคว้า และได้คำตอบมาบันทึกไว้</p>\n<div>\n\t\t\t<div>\n\t\t\t\t<a href=\"https://www.the101.world/anglo-siamese-treaty-of-1909/\">\n\t\t\t\t\t<img src=\"https://www.the101.world/wp-content/uploads/2021/03/20210318-Ornanong-fb.jpg\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.the101.world/anglo-siamese-treaty-of-1909/\">\n\t\t\t112 ปีของสนธิสัญญาแองโกล-สยาม: จากมุมของสี่รัฐมลายู กลันตัน ตรังกานู เคดะห์ และเปอร์ลิส\t\t</a>\n\t</div>\n\t<div>\n\t\t<a href=\"https://www.the101.world/anglo-siamese-treaty-of-1909/\">\n\t\t\t<p>เนื่องในโอกาสครบรอบ 112 ปี สนธิสัญญาแองโกล-สยาม 1909 อรอนงค์ ทิพย์พิมล ชวนทบทวนความสัมพันธ์ของสี่รัฐมลายูกับสยามก่อนปี 1909 และฉายภาพมุมมองของสี่รัฐมลายูที่มีต่อสนธิสัญญาดังกล่าว</p>\n\t\t</a>\n\t</div>\n\t<div>\n\t\t<img src=\"https://www.the101.world/wp-content/uploads/2021/03/cropped-the101-logo-32x32.png\" />\t\tThe 101 World\t</div>\n</div>\n<p>นอกจากได้คำตอบว่าหัวเมืองเหล่านี้อยู่ตรงไหนแล้ว ความรู้ทางภูมิศาสตร์-ประวัติศาสตร์ของหัวเมืองภาคใต้ ก็ช่วยให้เราเข้าใจมากขึ้นถึงปัญหา 3 จังหวัดชายแดนใต้ด้วย</p>\n<h2>ปูมหลังทางวัฒนธรรมของหัวเมืองมลายู</h2>\n<p>ก่อนอื่นเลย ต้องเข้าใจความรู้พื้นฐานของหัวเมืองมลายูเดิมก่อนคือ</p>\n<ul>\n<li><strong>ภูมิศาสตร์:</strong> พื้นที่ในคาบสมุทรมลายู ที่นับรวมภาคใต้ของประเทศไทยนั้น ตรงกลางๆ มันเป็นภูเขาและป่า คนอยู่ยาก ดังนั้นชุมชนจึงอยู่กันบริเวณที่ราบชายทะเลทั้ง 2 ฝั่ง (อันดามัน-อ่าวไทย)</li>\n<li><strong>วัฒนธรรม:</strong> วัฒนธรรมของหัวเมืองมลายูอิงกับการค้าทางทะเล และศาสนาอิสลาม ซึ่งเหมือนกับนครรัฐหรืออาณาจักรอื่นในละแวกนี้ เช่น มาเลเซีย (มะละกา) อินโดนีเซีย (สุมาตรา/ศรีวิชัย) แต่ต่างจากอินโดจีนภาคพื้นทวีปที่เป็นพุทธ (พม่า สยาม ล้านนา ล้านช้าง) อย่างมาก</li>\n<li><strong>ประวัติศาสตร์การเมือง:</strong> อาณาจักรแถวนี้อยู่มานานเป็นพันปี เก่าแก่กว่ารัฐสยาม (อยุธยา) ด้วยซ้ำ แต่เป็นอาณาจักรขนาดเล็ก (นครรัฐ) ที่อยู่ตรงกลางระหว่างอิทธิพลของรัฐขนาดใหญ่กว่า เช่น พม่า อยุธยา ศรีวิชัย ความสัมพันธ์อยู่ในรูปรัฐบรรณาการ แต่ไม่ใช่เมืองขึ้น (ลักษณะเดียวกับ สยามส่งบรรณาการให้จีน)</li>\n</ul>\n<p>ความแตกต่างทางวัฒนธรรมอย่างมาก โดยเฉพาะเรื่องศาสนา ทำให้บริเวณชายแดนไทย-มาเลเซียในปัจจุบัน เป็น “รอยต่อทางวัฒนธรรม” ระหว่างชุมชนพุทธและอิสลามไปด้วย และเกิดความขัดแย้งทางวัฒนธรรมมาโดยตลอด (อีกจุดในโลกนี้ที่เป็นรอยต่อระหว่างพุทธ vs อิสลาม คือ พรมแดนพม่า-บังกลาเทศ ที่มีปัญหาแบบเดียวกัน คือ โรฮิงญา)</p>\n<p><img src=\"https://markpeak.net/wp-content/uploads/2021/03/southern-thailand.jpg\" /></p>\n<h2>ภูมิศาสตร์ของหัวเมืองมลายู</h2>\n<p>ทีนี้ถ้ามาดูรายละเอียดทางภูมิศาสตร์แบบเจาะจง ตามแผนที่ในภาพ จะเห็นจุดที่ตั้งของรัฐมลายูดั้งเดิม 4 โซนคือ</p>\n<ul>\n<li><strong>ไทรบุรี</strong> (Saiburi หรือ Syburi) มาเลเซียเรียกในปัจจุบันว่า เคดาห์ (Kedah)</li>\n<li><strong>ปัตตานี</strong> (Pattani)</li>\n<li><strong>กลันตัน</strong> (Kelantan)</li>\n<li><strong>ตรังกานู</strong> (Terengganu)</li>\n</ul>\n<p>ถ้าไม่นับรวม ตรังกานู ที่อยู่ไกลออกไปหน่อย จะเห็นว่าเส้นพรมแดนไทย-มาเลเซียในปัจจุบัน (ที่เกิดจากสนธิสัญญากับอังกฤษในปี 1909) ตัดผ่านชุมชนโบราณทั้ง 3 แห่ง คือ ไทรบุรี ปัตตานี กลันตัน</p>\n<p>แนวคิดเรื่องพรมแดนสมัยใหม่ ที่ตัดผ่านคลัสเตอร์เชิงวัฒนธรรมดั้งเดิม จึงก่อให้เกิดปัญหาตามมาจนถึงปัจจุบัน</p>\n<p>เริ่มจากเรื่องการแบ่งแยกชุมชนก่อน กรณีของไทรบุรีและกลันตันเป็นตัวอย่างที่ดี เพราะรัฐเดิมเขาอยู่ของเขามาก่อนนานแล้ว แต่เส้นดินแดนใหม่มาแบ่งแยกประเทศเดิมเป็นหลายส่วน</p>\n<ul>\n<li><strong>ไทรบุรี</strong> เดิมทีเป็นรัฐอิสระมายาวนาน สยามเข้ามาครอบครองและตั้งเป็น มณฑลไทรบุรี แบ่งแยกเคดะห์ (Kedah) กับ<strong>ปะลิส (Perlis)</strong> ที่เคยเป็นญาติกันออกเป็น 2 รัฐ (ตั้งเจ้าชายคนหนึ่งของเคดะห์มาเป็นราชาของปะลิส) พอตอนแบ่งดินแดนกับอังกฤษ ก็ผ่าตรงกลาง เอาสตูล (Setul ในชื่อดั้งเดิม) มาอยู่กับสยาม ส่วนปะลิสและเคดะห์เป็นของอังกฤษ</li>\n<li><strong>กลันตัน</strong> ก็คล้ายๆ กันคือ ตัวเมืองหลักของกลันตันยกให้อังกฤษ แต่เมืองข้างๆ กันคือ ตากใบ อยู่ในพรมแดนฝั่งสยาม</li>\n</ul>\n<p>ส่วนเคสของปัตตานี จะเห็นว่าเป็นรัฐเดียวใน 4 ชุมชนที่พลัดจากเพื่อนฝูง หลุดมาอยู่กับฝั่งสยาม และถ้าดูระยะจากแผนที่ เมืองยะลาและนราธิวาส (ที่เป็น “เมือง” ตามรูปแบบการปกครองไทยในยุคมณฑลเทศาภิบาล) ถือเป็นเมืองบริวารของรัฐปัตตานีเดิม</p>\n<p>พื้นที่ทางตอนใต้ลงไปจาก 4 โซนคลัสเตอร์เหล่านี้ เริ่มมีลักษณะต่างออกไปแล้วคือ <strong>ปีนัง (Penang)</strong> ที่มีความพิเศษเพราะเป็นเกาะ เป็นเมืองท่าที่ถูกตั้งขึ้นต่างหาก (British East India มาตั้งถิ่นฐานตั้งแต่ปี 1786) และ <strong>เปรัก (Perak)</strong> ที่อยู่ตอนใต้ลงไปมาก (เมืองหลักคือ Ipoh) แถมตั้งอยู่บนพื้นที่ราบหลักของมาเลเซีย (ที่ราบผืนเดียวกับกัวลาลัมเปอร์) ที่ถูกแบ่งแยกจากเทือกเขาตรงกลางบริเวณชายแดน</p>\n<p>ดังนั้น ในเชิงความสัมพันธ์ทางภูมิศาสตร์-วัฒนธรรม หัวเมืองพุทธที่อยู่ตอนใต้ที่สุดของไทยจึงมาสุดอยู่แถวๆ สงขลา-หาดใหญ่เท่านั้น ส่วนหัวเมืองที่อยู่ใต้ลงไปจากนั้น ไม่ว่าจะฝั่งอันดามัน (สตูล) หรือฝั่งอ่าวไทย (ปัตตานี +ยะลา +นราธิวาส) มีความแตกต่างทางศาสนา-วัฒนธรรม-ประวัติศาสตร์อย่างมากจากรัฐหลักของไทย</p>\n<h2>ประวัติศาสตร์การได้ดินแดน-เสียดินแดน</h2>\n<p>แนวคิดเรื่องการได้ดินแดน-เสียดินแดน เป็นแนวคิดยุคใหม่ในยุคอาณานิคมเป็นต้นมา ก่อนหน้านี้ ความสัมพันธ์ระหว่างรัฐอยู่ในรูป “รัฐบรรณาการ” เช่น ปัตตานีส่งต้นไม้เงินต้นไม้ทองให้สยาม (รวมถึงรัฐใหญ่อื่นๆ ในละแวก เช่น พม่า อาเจะห์) แต่ไม่ได้แปลว่าปัตตานีเป็นของไทย ลักษณะเดียวกับที่สยามส่งบรรณาการให้จักรพรรดิจีน (รายละเอียดอยู่ในบทความของ 101 ข้างต้น)</p>\n<p>ธงชัย วินิจจะกูล เรียกความสัมพันธ์แบบนี้ว่า “เจ้าพ่อ” โดยรัฐใหญ่คือเจ้าพ่อใหญ่ มีเจ้าพ่อระดับกลาง ระดับเล็ก ลดหลั่นกันไป เจ้าพ่อเล็กอาจอยู่ใต้ sphere of influence ของเจ้าพ่อใหญ่ แต่ไม่ได้เป็นลูกน้องกันโดยตรง</p>\n<p>หัวเมืองมลายูอย่าง เคดะห์ ถือเป็นรัฐบรรณาการของอยุธยา แต่พอเสียกรุงก็เป็นอิสระอยู่พักหนึ่ง และกลับมามีความสัมพันธ์ที่ดีกันต่อในช่วงรัตนโกสินทร์ตอนต้น ก่อนโดนสยามบุกยึดในช่วงรัชกาลที่ 2 (ปี 1821) ผนวกเคดะห์เข้าเป็นส่วนหนึ่งของสยาม โดยใช้ข้าหลวงสยามเป็นผู้ปกครอง</p>\n<p>แต่สยามก็มีอำนาจเดี่ยวอยู่ได้ไม่นาน เพราะอังกฤษเริ่มเข้ามาในช่วงนั้นพอดี รัชกาลที่ 3 เซ็น <strong>สนธิสัญญาเบอร์นี (Burney Treaty)</strong> ในปี 1826 หลังจากนั้นเพียง 5 ปี ซึ่งเป็นสัญญาที่เน้นเรื่องการค้าเป็นหลัก และฝ่ายไทยค่อนข้างได้เปรียบ</p>\n<p>หลังจากนั้น 30 ปี อังกฤษเข้ามาทำสัญญาฉบับใหม่คือ <strong>สัญญาเบาริง (Bowring Treaty)</strong> ในยุค ร.4 (ปี 1855) ที่ฝ่ายอังกฤษได้เปรียบมากขึ้น เปิดเสรีการค้า และมีประเด็นสำคัญคือ คนอังกฤษได้สิทธิภาพนอกอาณาเขต (<span>extraterritoriality) ทำผิดในสยามไม่ต้องขึ้นศาลสยาม</span></p>\n<p>สัญญาฉบับที่สามระหว่างสยามกับอังกฤษคือ <strong>สนธิสัญญาปี 1909</strong> (ไม่มีชื่อสัญญาตามทูตเหมือน 2 ฉบับแรก) ซึ่งมีหัวข้อสำคัญคือ</p>\n<ul>\n<li>สยามยกสิทธิการปกครอง 4 รัฐให้อังกฤษ + อังกฤษชดใช้หนี้ของรัฐเหล่านี้ต่อสยามให้</li>\n<li>ยกเลิกสิทธิสภาพนอกอาณาเขตของคนอังกฤษ</li>\n<li>อังกฤษให้เงินกู้ 4.64 ล้านปอนด์กับสยามเพื่อสร้างทางรถไฟสายใต้</li>\n</ul>\n<p>จะเห็นว่า สัญญาฉบับปี 1909 นี้ สยามไม่ได้ “เสียดินแดน” แต่เพียงอย่างเดียว แต่ยังได้หนี้คืน ได้เงินกู้มา ได้แก้ปัญหาเรื่องสิทธิสภาพนอกอาณาเขตด้วย เรียกได้ว่าเป็นการแลกเปลี่ยนกันมากกว่า</p>\n<p>รัฐไทยในยุคหลังมีชื่อเรียก รัฐทั้ง 4 แห่งที่ยกให้อังกฤษว่า “<a href=\"https://th.wikipedia.org/wiki/%E0%B8%AA%E0%B8%B5%E0%B9%88%E0%B8%A3%E0%B8%B1%E0%B8%90%E0%B8%A1%E0%B8%B2%E0%B8%A5%E0%B8%B1%E0%B8%A2\">สี่รัฐมาลัย</a>” (มาลัย = มาเลย์) และได้กลับคืนมาสั้นๆ ในช่วงสงครามโลกครั้งที่สอง เมื่อญี่ปุ่นบุกยึดครองคาบสมุทรมลายูได้ แต่ก็ต้องคืนให้อังกฤษไปเมื่อสงครามโลกสิ้นสุดลง (ครองอยู่ประมาณ 2 ปี)</p>The post <a href=\"https://markpeak.net/saiburi-kelantan-terangganu/\">ไทรบุรี กลันตัน ตรังกานู อยู่ตรงไหน</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"0ae73f0519ef4140b0f631aac9cd343757274b55b774f24ed32cee00b65d7387","category":"Thai"}