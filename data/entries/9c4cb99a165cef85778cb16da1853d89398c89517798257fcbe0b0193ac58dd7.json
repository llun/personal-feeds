{"title":"ตัวอย่างใหม่ Battlefield 2042 โชว์สมรภูมิสเกลใหญ่ อุปสรรคสภาพอากาศ ปรับแต่งปืนได้กลางสนามรบ","link":"https://www.blognone.com/node/123162","date":1623607282000,"content":"<div><div><div><p>ตัวอย่างใหม่ <a href=\"https://www.blognone.com/node/123105\">Battlefield 2042</a> ในงาน E3 โชว์สมรภูมิสเกลใหญ่แบบ 64 ปะทะ 64 คน ในบรรยากาศชุลมุนเหมือนย้อนกลับไปภาค Battlefield 3 และ 4 โชว์ทั้งการประยุกต์ใช้อาวุธเก่าๆ อย่างการขับรถจี๊ปติดระเบิด C4 พุ่งชนเฮลิคอปเตอร์จากตึก และโชว์ของใหม่อย่างการใช้ปืนตะขอ เพื่อยิงและโหนข้ามตึก</p>\n<p>ตัวอย่างยังโชว์ยานพาหนะใหม่ๆ การเรียก Air Drop ยานพาหนะทางอากาศ แทนที่จะต้องกลับไปขับมาจากจุดเกิด และโชว์อันตรายใหม่ๆ ในแผนที่ เช่นสภาพอากาศเลวร้ายอย่างพายุทราย และพายุทอร์นาโด รวมถึงโชว์การใช้ชุดวิงสูทที่เกมจะเปลี่ยนเป็นมุมมองบุคคลที่สามชั่วคราว เพื่อให้ผู้เล่นบังคับได้ง่ายขึ้น</p>\n<p>ดูจากตัวอย่างแล้ว เซิฟเวอร์ 64 ปะทะ 64 คน รวมถึงกราฟฟิกเอฟเฟกต์แสงเงาและฝุ่นละอองจากสภาวะอากาศเลวร้าย น่าจะสร้างภาระให้กับเครื่องไม่น้อย ยิ่งการ์ดจออยู่ในช่วงราคาแพงกว่าปกติแบบนี้ มีความเป็นไปได้ที่เราอาจได้เห็นผู้เล่นบนพีซี ย้ายไปเล่นบนคอนโซลมากขึ้นในภาคนี้</p>\n<p>ที่มา - <a href=\"https://www.youtube.com/watch?v=WomAGoEh-Ss\">Battlefield 2042 Official Gameplay Trailer</a></p>\n</div></div></div><div><div>Topics: </div><div><div><a href=\"/topics/battlefield\">Battlefield</a></div><div><a href=\"/topics/ea\">EA</a></div><div><a href=\"/topics/dice\">DICE</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c4cb99a165cef85778cb16da1853d89398c89517798257fcbe0b0193ac58dd7","category":"Thai"}