{"title":"[บทสรุป E3 2021] Xbox มีเกมเอ็กซ์คลูซีฟสู้เขาได้แล้ว ปัญหาแก้ได้ด้วยเงินถ้ามีมากพอ","link":"https://www.blognone.com/node/123237","date":1623946226000,"content":"<div><div><div><p>เทศกาลเกมประจำปี E3 2021 จบลงไปแล้ว ถึงแม้งานปีนี้เป็นออนไลน์ 100% ทำให้ขาดบรรยากาศของแฟนเกมเดินตามบูธไปบ้าง แต่ก็ถือเป็นข่าวดีที่ E3 ได้กลับมาจัดอีกรอบ (<a href=\"https://www.blognone.com/node/115134\">E3 ปี 2020 ถูกยกเลิก</a>) และมีเกมใหม่มาร่วมงานเปิดตัวมากมาย</p>\n<p>หากให้เลือกบริษัทเกมที่โดดเด่นที่สุดใน E3 รอบนี้ ย่อมหนีไม่พ้นไมโครซอฟท์ (โซนี่ไม่ได้เข้าร่วม E3) ที่เปิดตัวเกมแบบจัดเต็มหลังควบกิจการ Bethesda และเป็นจุดเริ่มต้นของไมโครซอฟท์ยุคใหม่ ที่แก้ปัญหาเรื่องขาดเกมเอ็กซ์คลูซีฟได้แล้ว (สักที)</p>\n<p><img src=\"https://www.blognone.com/sites/default/files/externals/e0a68ba0f663378bdf7391b5aedff288.jpg\" /></p>\n<h3>ปัญหาแก้ได้ด้วยเงิน ถ้ามีมากพอ</h3>\n<p>นับจากการเปิดตัว Xbox One ในปี 2013 ไมโครซอฟท์อยู่ในสภาพเพลี่ยงพล้ำในสงครามคอนโซลมาโดยตลอด ยอดขายเครื่อง Xbox One ตามหลัง PS4 แบบไกลลิบ (ถึงขั้นไมโครซอฟท์ต้องเลิกประกาศยอดขายเป็นจำนวนเครื่อง และยังใช้ปฏิบัติมาจนถึงทุกวันนี้)</p>\n<p>เหตุผลที่ Xbox One พ่ายแพ้ มีทั้งเรื่องนโยบายการตั้งราคาเครื่องในยุคแรกที่แพงกว่า PS4 เพราะพยายามขายพ่วง Kinect และปัจจัยการขาดแคลนเกมเอ็กซ์คลูซีฟเพื่อดึงดูดให้คนมาซื้อเครื่อง ซึ่งโซนี่พร้อมกว่ามากในแง่สตูดิโอแบบ first party ที่ลงทุนเรื่องนี้มายาวนานตั้งแต่ยุค PS1 ในขณะที่ไมโครซอฟท์ไม่ได้ลงทุนเรื่องนี้มากนักในยุคของ Xbox 360 (หลักๆ มีแค่ 343 ที่ทำซีรีส์ Halo, The Coalition ที่ทำซีรีส์ Gears of War, Rare ที่ทำซีรีส์ Kinect และ Turn 10 ที่ทำซีรีส์ Forza)</p>\n<p>ช่วงปี 2014 เกิดการเปลี่ยนแปลงผู้บริหารของไมโครซอฟท์ 2 ตำแหน่ง ได้แก่ Satya Nadella ซีอีโอคนใหม่ที่เข้ารับตำแหน่งในช่วงนั้น และการเลื่อนตำแหน่ง Phil Spencer หัวหน้าฝ่ายพัฒนาเกม Microsoft Studios ขึ้นมาดูแลธุรกิจเกมทั้งหมด (อ่านรายละเอียดในบทความ <a href=\"https://www.blognone.com/node/119545\">Phil Spencer เผย ไมโครซอฟท์เกือบออกจากธุรกิจเกมหลัง Xbox One แต่ Satya ให้โอกาส</a>)</p>\n<p><img src=\"https://www.blognone.com/sites/default/files/externals/cffe6326585bf1689a2a3e1b765827f6.jpg\" /></p>\n<p>หลังจากนั้นไม่กี่เดือน ในเดือนกันยายน 2014 เราก็เห็นดีลช็อคโลก <a href=\"https://www.blognone.com/node/60440\">ไมโครซอฟท์ซื้อ Mojang สตูดิโอผู้พัฒนา Minecraft</a> ในราคา 2.5 พันล้านดอลลาร์ ท่ามกลางความสงสัยว่าไมโครซอฟท์จะเอาไปทำพังหรือไม่</p>\n<p>แต่ไมโครซอฟท์กลับใช้วิธีปล่อยให้ทีม Mojang ทำงานที่ถนัดต่อไปโดยไม่เข้าไปยุ่งมากนัก (รายละเอียดในบทความ <a href=\"https://www.blognone.com/node/117921\">รู้จัก Helen Chiang หัวหน้าทีม Minecraft หญิงเอเชียคนแรกในตำแหน่งหัวหน้าบริษัทเกม</a>) และสามารถผลักดัน Minecraft ให้ประสบความสำเร็จได้มากกว่าเดิมอีก แนวทางนี้ทำให้ไมโครซอฟท์มั่นใจ</p>\n<p>ในปี 2018 เป็นต้นมา เราจึงเห็น<a href=\"https://www.blognone.com/node/102986\">ไมโครซอฟท์ซื้อ</a> ซื้อ และซื้อบริษัทเกมอย่างต่อเนื่อง ชนิดว่าไม่น่าจะมีใครจำชื่อสตูดิโอในเครือได้ทั้งหมดแล้ว ก่อนมาขมวดปมด้วย<a href=\"https://www.blognone.com/node/118559\">ดีลใหญ่ ZeniMax/Bethesda ในราคา 7.5 พันล้านดอลลาร์ เมื่อปี 2020</a> โดยสรุปแล้วไมโครซอฟท์มีสตูดิโอในมือทั้งหมด 23 แห่ง</p>\n<h3>E3 2021 การลงทุนผลิดอกออกผล</h3>\n<p>ไมโครซอฟท์เปิดตัว Xbox Series X|S ในช่วงปลายปี 2020 ด้วยเกมแบบแห้งเหือด เพราะ<a href=\"https://www.blognone.com/node/117915\">เกมเด่นของค่ายอย่าง Halo Infinite ถูกเลื่อน</a> ในขณะที่เกมของสตูดิโอชุดใหม่ก็ยังเสร็จไม่ทัน ทำให้เราเห็น Xbox Series X|S ต้องโปรโมทด้วยเกมจาก third party (ที่มีบนทุกแพลตฟอร์มอย่าง Assassin's Creed Valhalla) ไปแบบแกนๆ แทน ในขณะที่ PS5 สามารถโปรโมทด้วยเกมเอ็กซ์คลูซีฟของแพลตฟอร์มอย่าง Spider-Man: Miles Morales ที่วางขายพร้อมเครื่องตั้งแต่วันแรก</p>\n<p>หลังจากนั้นมา เราก็ยังเห็นฝั่ง PlayStation มีไลน์อัพเกมเด่นๆ ทยอยเปิดตัว และรอคิววางขายในอนาคต เช่น God of War ภาคใหม่, Horizon Forbidden West เป็นต้น ส่วนฝั่ง Xbox กลับค่อนข้างเงียบ ข่าวเดียวที่พบบ่อยๆ คือข่าวการกู้ชีพ Halo Infinite ให้กลับเข้าร่องเข้ารอย</p>\n<p>หลังเวลาผ่านจากช่วงนั้นมาราวครึ่งปี ในที่สุดไมโครซอฟท์ก็มีอะไรไปตอบโต้บ้าง การแถลงข่าวในงาน E3 2021 ถือเป็นการส่งสัญญาณว่า เม็ดเงินมหาศาลที่ไมโครซอฟท์ลงทุนซื้อบริษัทเกมมาตั้งแต่ปี 2018 เริ่มผลิดอกออกผลแล้ว</p>\n<p>ถ้าให้เลือกภาพที่สำคัญที่สุดของงาน E3 2021 ผมคิดว่าเป็นภาพไลน์อัพเกมชุดใหญ่ของไมโครซอฟท์ (ภาพแรกสุดของบทความนี้) ที่เป็นการร้องตะโกนบอกต่อโลกว่า \"เรามีเกมแล้วนะ แถมมีเยอะด้วย\"</p>\n<p>บทความนี้จึงรวบรวมข้อมูลว่า ไมโครซอฟท์มีเกมเอ็กซ์คลูซีฟใดบ้างที่เปิดตัวแล้ว และรอวางจำหน่ายให้เล่นกัน</p>\n<p><img src=\"https://www.blognone.com/sites/default/files/externals/cdcd6aee01b8d60c5c70829008efab53.jpg\" /></p>\n<h3>เกมใหม่ปี 2021</h3>\n<ul>\n<li><strong><a href=\"https://www.blognone.com/node/123167\">Microsoft Flight Simulator เวอร์ชัน Xbox</a></strong> 27 กรกฎาคม</li>\n<li><strong>Psychonauts 2</strong> Double Fine, 25 สิงหาคม</li>\n<li><strong><a href=\"https://www.blognone.com/node/123168\">Age of Empires IV</a></strong> Relic/World's Edge, 28 ตุลาคม (มีเฉพาะพีซี)</li>\n<li><strong><a href=\"https://www.blognone.com/node/123175\">Forza Horizon 5</a></strong> Playground Games, 9 พฤศจิกายน</li>\n<li><strong><a href=\"https://www.blognone.com/node/123169\">Halo Infinite</a></strong> 343 Industries, ปลายปี 2021</li>\n</ul>\n<h3>เกมใหม่ปี 2022 หรือหลังจากนั้น</h3>\n<ul>\n<li><strong><a href=\"https://www.blognone.com/node/123163\">Starfield</a></strong> Bethesda Game Studios, 2022</li>\n<li><strong><a href=\"https://www.blognone.com/node/123176\">Redfall</a></strong> Arkane Studios, ยังไม่ระบุวัน</li>\n<li><strong><a href=\"https://www.blognone.com/node/123174\">The Outer Worlds 2</a></strong> Obsidian Entertainment, ยังไม่ระบุวัน</li>\n<li><strong><a href=\"https://www.blognone.com/node/117639\">Avowed</a></strong> Obsidian Entertainment, ยังไม่ระบุวัน</li>\n<li><strong><a href=\"https://www.blognone.com/node/120062\">Perfect Dark</a></strong> The Initiative, ยังไม่ระบุวัน</li>\n<li><strong><a href=\"https://www.blognone.com/node/113647\">Senua’s Saga: Hellblade II</a></strong> Ninja Theory, ยังไม่ระบุวัน</li>\n<li><strong><a href=\"https://www.blognone.com/node/117641\">Fable</a></strong> Playground Games, ยังไม่ระบุวัน</li>\n<li><strong><a href=\"https://www.blognone.com/node/113168\">Everwild</a></strong> Rare, ยังไม่ระบุวัน</li>\n<li><strong>State of Decay 3</strong> Undead Labs, ยังไม่ระบุวัน</li>\n<li><strong>Forza Motorsport</strong> Turn 10, ยังไม่ระบุวัน</li>\n<li><strong><a href=\"https://www.blognone.com/node/102999\">The Elder Scrolls VI</a></strong> Bethesda Game Studios, ยังไม่ระบุวัน</li>\n<li><strong>Wolfenstein III</strong> MachineGames, ยังไม่ระบุวัน</li>\n<li><strong>Indiana Jones</strong> MachineGames, ยังไม่ระบุวัน</li>\n</ul>\n<p>นอกจากนี้ยังมีบางสตูดิโอของไมโครซอฟท์ที่ยังไม่ได้เปิดตัวเกมใหม่เลย แต่เรารู้แน่ๆ อยู่แล้วว่ากำลังทำเกมใหม่อยู่ เช่น The Coalition ที่ทำ Gears of War, Compulsion Games ที่เคยทำ <a href=\"https://www.blognone.com/node/82316\">We Happy Few</a> หรือผลงานใหม่ของ id Software ที่ถัดจาก Doom Eternal เป็นต้น</p>\n<p>ไลน์อัพเกมชุดใหญ่นี้ ทำให้ไมโครซอฟท์มั่นใจถึงขนาดประกาศว่า จะออกเกมเอ็กซ์คลูซีฟ (ในที่นี้หมายถึงเอ็กซ์คลูซีฟ Xbox และพีซี) ใหม่ได้ทุกไตรมาสด้วย</p>\n<p>หมายเหตุ: บทความนี้ยังไม่ได้พูดถึงการเซ็นสัญญากับเกมจากบริษัทอื่น เพื่อมาให้เล่นบน Xbox Game Pass ซึ่งเป็นอีกประเด็นหนึ่งที่มีความเกี่ยวโยงกัน แต่เราสนใจเฉพาะ first party เท่านั้น</p>\n<h3>ผลกระทบต่อการแข่งขัน ตอนนี้สู้เพื่อเสมอ แล้วเอาชนะด้วย Game Pass และ xCloud</h3>\n<p>ถ้าเราเห็นความเคลื่อนไหวของไมโครซอฟท์ในรอบ 2-3 ปีที่ผ่านมา จะเห็นความพยายามแก้ปัญหาใหญ่ๆ ในยุค Xbox One ได้เกือบหมดแล้ว</p>\n<ul>\n<li>เครื่องแพงกว่าเขา ก็ตั้งราคาให้เท่ากันสิ (แถมมีตัวถูกคือ Xbox Series S)</li>\n<li>เครื่องแรงน้อยกว่าเขา ก็อัดสเปกฮาร์ดแวร์ให้แรงที่สุดสิ (ทำมาตั้งแต่ Xbox One X)</li>\n<li>มีเกมเอ็กซ์คลูซีฟน้อยกว่าเขา ก็ซื้อสตูดิโอเกมมันเลยสิ (สำเร็จเป็นรูปเป็นร่างแล้วใน E3 ปีนี้)</li>\n</ul>\n<p>ถ้าวัดกันในแง่คุณสมบัติของแพลตฟอร์ม ตอนนี้ Xbox เริ่มมาตีเสมอ PlayStation ได้แล้ว หลังตามหลังมานาน 6-7 ปี คำถามคือ PlayStation สะเทือนหรือไม่</p>\n<p>คำตอบ ณ ตอนนี้คือไม่สะเทือนเลย โมเดลการชูเกมเอ็กซ์คลูซีฟเด่นๆ เพื่อขายเครื่อง ดึงคนเข้าแพลตฟอร์ม เป็นโมเดลที่โซนี่ถนัดและประสบความสำเร็จมายาวนาน และในยุค PlayStation 5 ก็ยังแรงดีไม่มีตก โซนี่ยังสามารถผลิตเกมเด่นๆ เพื่อขายเครื่องได้มหาศาลเหมือนเดิม เพราะคนเชื่อมั่นในแบรนด์ PlayStation ว่าจะไม่ทำให้ผิดหวัง</p>\n<p>ดังนั้นถ้าเรามองการซื้อสตูดิโอเกมของไมโครซอฟท์เพื่อปิดจุดอ่อนเกมเอ็กซ์คลูซีฟ ก็คงช่วยให้ Xbox ทำได้อย่างมากแค่ \"ตีเสมอ\" ยอดขายของ PS5 เท่านั้น ถ้าเกมเด่นจำนวนพอๆ กัน สุดท้ายแล้วเกมเมอร์ก็อาจเลือกซื้อทั้งสองเครื่องไปเลย (<a href=\"https://www.blognone.com/node/119079\">ไมโครซอฟท์ก็มีท่ารับมือด้วย Xbox Series S ที่เอาไว้เผื่อแฟน PS5 อยากเล่นเกม Xbox บ้างแต่ไม่อยากจ่ายแพงมาก</a>)</p>\n<p><img src=\"https://www.blognone.com/sites/default/files/externals/12c5ad490a2f822f48459bd887dd39ce.jpg\" /></p>\n<p>แต่ไมโครซอฟท์ยังมีท่าตามหลังเตรียมรอไว้แล้วคือ Xbox Game Pass และ xCloud ที่ต้องมองว่าจับกลุ่มตลาด 2 ส่วนที่ต่างกัน</p>\n<p><a href=\"https://www.blognone.com/node/119787\">Phil Spencer เคยอธิบายว่า ยอดขายเครื่องคอนโซลไม่โตมานานหลายเจนแล้ว</a> ฐานผู้เล่นคอนโซลจะอยู่ราวๆ 100 ล้านคน ถ้าหากไมโครซอฟท์อยากหาตลาดใหม่ๆ ก็ต้องไปโตวิธีอื่น ซึ่ง<a href=\"https://www.blognone.com/node/123148\">กลุ่มเป้าหมายของ Game Pass คือผู้เล่นคอนโซลที่ไม่มีเงินซื้อเกมราคาเต็ม 60-70 ดอลลาร์</a> แต่สามารถจ่าย 10-15 ดอลลาร์ต่อเดือนเพื่อเล่นเกมแบบเหมาจ่ายแทน</p>\n<p>ส่วน xCloud นั้นไปไกลกว่านั้นอีกมาก เพราะมันคือกลุ่มเกมเมอร์ที่ไม่มีคอนโซลหลักพันล้านคน (คิดจากฐานผู้เล่นเกมมือถือในปัจจุบัน) ที่ปัจจุบันเล่นเกมอย่าง PUBG Mobile หรือ Call of Duty Mobile บนมือถือ สิ่งที่ xCloud จะเข้ามาเปลี่ยนเกมตรงนี้ก็คือ อย่าเล่นเลยเกมเวอร์ชันมือถือ มาเล่น PUBG ตัวเต็มหรือ Call of Duty ตัวเต็มกันดีกว่า รันบน Xbox Series X แล้วสตรีมไปยังมือถือคุณ ซึ่งเป็นวิสัยทัศน์ที่กำลังจะเป็นจริงได้ในเร็วๆ นี้</p>\n<p>ยุทธศาสตร์ของไมโครซอฟท์จะมองว่าทุกคนคือลูกค้าของ Xbox ไม่ว่าจะเล่นจากเครื่องไหน คอนโซลรุ่นใหม่ <a href=\"https://www.blognone.com/node/123251\">คอนโซลรุ่นเก่า</a> พีซี มือถือ แท็บเล็ต สมาร์ททีวี <a href=\"https://www.blognone.com/node/123111\">ทีวีต่อกล่องสตรีมมิ่ง</a> ฯลฯ ทุกคนจะได้เล่นเกมใหม่ล่าสุดจากสตูดิโอชื่อดังในเครือ (เช่น Starfield) คุณภาพกราฟิกระดับสูง ตั้งแต่วันแรกที่เกมวางขาย</p>\n<p>ยอดขาย Xbox Series X|S อาจไปไม่ถึงตัวเลข 100 ล้านอีกเจนหนึ่ง แต่ฐานลูกค้า Xbox อาจไปถึงพันล้านคนเลยทีเดียว</p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/bethesda\">Bethesda</a></div><div><a href=\"/topics/games\">Games</a></div><div><a href=\"/topics/e3\">E3</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7dbbe497f9bbc1a7f33e6815a501566a263eae995a9051908c28e3dc571a7ffd","category":"Thai"}