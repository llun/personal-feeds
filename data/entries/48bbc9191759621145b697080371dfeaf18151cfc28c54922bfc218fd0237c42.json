{"title":"สมาร์ทโฟน LG จะยังได้อัพเดตซอฟต์แวร์ต่อไป แม้ถอนตัวจากธุรกิจสมาร์ทโฟน","link":"https://www.blognone.com/node/122076","date":1617793700000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลังจากที่ <a href=\"https://www.blognone.com/node/122034\">LG ประกาศถอนตัวจากธุรกิจสมาร์ทโฟนอย่างเป็นทางการ</a> เมื่อวันจันทร์ที่ผ่านมา ก็เกิดคำถามขึ้นมาในกลุ่มผู้ใช้สมาร์ทโฟน LG ว่าจะยังคงได้รับการอัพเดตซอฟต์แวร์ ทั้งในส่วนของแพตช์ความปลอดภัย และการอัพเกรดเวอร์ชัน Android หรือไม่</p>\n<p>ล่าสุดทาง LG ประกาศบนเว็บไซต์ของเกาหลีใต้ว่าจะยังคงปล่อยอัพเดต Android 11 ต่อไป และมีแผนที่จะปล่อยอัพเดต Android 12 ให้กับสมาร์ทโฟนบางรุ่น แต่ไม่ได้ระบุว่ามีรุ่นใดบ้าง ระยะเวลาและรุ่นที่จะได้รับอัพเดตจะแตกต่างกันไปในแต่ละประเทศ</p>\n<p>ส่วนการอัพเดตแพตช์ความปลอดภัยนั้น LG จะยังคงปล่อยอัพเดตต่อไป แต่ไม่ได้ระบุว่าเป็นระยะเวลานานอีกเท่าไหร่ โดยทาง LG จะแจ้งให้ทราบล่วงหน้าหากมีการเปลี่ยนแปลง</p>\n<p>LG มีชื่อเสียงในการอัพเดตซอฟต์แวร์สมาร์ทโฟนที่ไม่ค่อยดีนัก แม้ว่า <a href=\"https://www.notebookcheck.net/The-LG-V60-becomes-the-first-device-to-receive-LG-UX-10-and-Android-11-outside-of-South-Korea.524615.0.html\">V60 ThinQ ได้อัพเดตไปเมื่อดือนกุมภาพันธ์ที่ผ่านมาในอเมริกา</a> ไล่เลี่ยกับสมาร์ทโฟนเรือธงของแบรนด์อื่นๆ แต่เมื่อดูจาก<a href=\"https://www.lg.com/de/android-updates\">ตารางการปล่อยอัพเดต Android 11 ในเยอรมนี</a> ที่รุ่นเรือธงของปี 2019 อย่าง G8S จะได้รับอัพเดตในไตรมาสที่ 4 ของปีนี้ หรือหลังจากที่ Android 12 ได้เปิดตัว ก็แสดงให้เห็นถึงการที่ LG ไม่ค่อยใส่ใจในเรื่องของการอัพเดตซอฟต์แวร์มากนัก</p>\n<p>ส่วนอัพเดตแพตช์ความปลอดภัยนั้น ทาง <a href=\"https://www.blognone.com/node/121214\">Android Police ได้จัดลำดับ</a>ให้คะแนน LG Velvet ไว้ที่ 7/10 ซึ่งนำหน้า OnePlus 8 Pro ไป 1 คะแนน แต่ยังคงตามหลังเพื่อนร่วมชาติอย่าง Samsung ที่ได้คะแนนเด็ม 10 อยู่บ้าง</p>\n<p><img src=\"https://www.blognone.com/sites/default/files/externals/60105ef2fe7012947e1b818fc0d04d0c.jpg\" alt=\"\" /><img alt=\"No Description\" src=\"https://www.blognone.com/sites/default/files/externals/b0f4d35788b53c8b99aba929940e587f.jpg\" ><em>ข้อความจากเว็บไซต์ LG ที่กล่าวถึงการอัพเดตซอฟต์แวร์หลังการถอนตัวจากธุรกิจสมาร์ทโฟน (แปลมาจากภาษาเกาหลีเป็นภาษาอังกฤษ, <a href=\"https://www.gsmarena.com/lg_will_update_select_phones_to_android_11_some_will_even_get_android_12-news-48537.php\">ที่มา</a>)</em></p>\n<p>ที่มา - <a href=\"https://www.lge.co.kr/lgekor/contents/mobile/swUpgradeDetail.do?swSeq=1441\">LG (ภาษาเกาหลี)</a> (<a href=\"https://www.xda-developers.com/lg-android-12-update/\">Via</a>)</p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/lg\">LG</a></div><div class=\"field-item odd\"><a href=\"/topics/android\">Android</a></div><div class=\"field-item even\"><a href=\"/topics/mobile\">Mobile</a></div></div></div>","author":"Laktiu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"48bbc9191759621145b697080371dfeaf18151cfc28c54922bfc218fd0237c42","category":"Thai"}