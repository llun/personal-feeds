{"title":"ทีมสร้าง Among Us บอกความโด่งดังของเกม กดดันทีมงานจนหมดไฟอยู่หลายช่วง","link":"https://www.blognone.com/node/123273","date":1623987871000,"content":"<div><div><div><p>Among Us เกมล่าหาฆาตกรพร้อมทำภารกิจที่ทุกคนน่าจะพอรู้จัก เนื่องจากความโด่งดังที่มีต้นกำเนิดมาจากสตรีมเมอร์บน Twitch.tv ทำให้มีผู้เล่นเพิ่มขึ้นอย่างมากมาย ล่าสุดทีมงานสามคน Marcus Bromander, Forest Willard และ Amy Liu แห่งทีม Innersloth ผู้สร้างเกมนี้ ให้สัมภาษณ์กับยูทูบเบอร์ Anthony Padilla ถึงประสบการณ์ในช่วงพีคสุดๆ ของเกม</p>\n<p>Liu ที่เป็นฝ่ายศิลป์ร่วมกับ Bromander ให้สัมภาษณ์ว่าช่วงพีคของเกมมันกดดันมากเสียจนเธอหมดไฟ (burn out) ไปช่วงหนึ่ง เพราะเธอต้องทำงานหนักมาก จนไม่ได้เจอครอบครัวในช่วงวันหยุดยาวปลายปีเพราะโควิด และการต้องอยู่คนเดียวในช่วงวันหยุดเป็นหนึ่งในช่วงที่ยากลำบากที่สุดสำหรับเธอ</p>\n<p>Marcus Bromander ดีไซเนอร์และศิลปินอีกคน รวมถึงเป็นหนึ่งในสองผู้สร้างดั้งเดิมของเกมนี้ (Marcus วาดภาพ, Forest เป็นโปรแกรมเมอร์ ก่อนชวน Amy เข้ามาช่วยภายหลัง) บอกว่าการที่เกมสำเร็จมันก็เหมือนเป็นความฝัน และตัวเงินที่ได้มาก็ช่วยเรื่องความเครียดอื่นๆ ได้ แต่ความกดดันจากแฟนเกม ก็หนักหนาสาหัสอยู่เหมือนกัน</p>\n<p>บ่อยครั้งที่เขาต้องคอยอ่านคอมเม้นต์แย่ๆ บั่นทอนกำลังใจ เพื่อหาแนวคิดดีๆ และสร้างสรรค์ที่อาจซ่อนอยู่ในคอมเม้นต์เหล่านั้น แม้จะพยายามไม่สนใจ แต่มันก็หนักสะสมจนช่วงหนึ่งเขารู้สึกว่าไม่อยากจะทำเกมนี้ต่อไปแล้ว</p>\n<p><img src=\"https://www.blognone.com/sites/default/files/externals/c2da895422959024f273fdab935bf846.png\" /></p>\n<p>Forest Willard เล่าว่าพอผู้เล่นเห็นว่าภาพในเกมเป็นงานอาร์ตแบบเรียบง่าย ก็มักคิดไปว่าคอนเทนต์ใหม่คงจะทำได้ง่ายๆ แต่จริงๆ แล้ว การพยายามทำให้ดีกว่าเดิมตลอดเวลา ระหว่างที่มีคนหลายล้านคนคอยกดดันอยู่เป็นอะไรที่หนักมาก ทุกคนอยากให้ปัญหาในเกมซ่อมเสร็จในเดี๋ยวนั้นทันที และอยากให้มีคอนเทนต์ใหม่ออกไวๆ ตลอด</p>\n<p>ปัจจุบันตัวเกมอาจจะไม่ถึงกับไม่มีผู้เล่นโดยสิ้นเชิง แต่ก็ไม่ได้โด่งดังหรือมีผู้เล่นมากเท่าช่วงพีคในปีที่แล้ว ทำให้ความกดดันของทีมงานลดลงพอสมควร Bromander ทิ้งท้ายไว้ว่าทุกอย่างมีขึ้นก็ต้องมีลง จุดสูงสุดมันไม่ได้ไปต่อไปเรื่อยๆ เขาบอกว่าคงไม่ไปพยายามรีดไอเดียออกมามากจนเกินไปจากเกมนี้ และถ้าไม่มีไอเดียใหม่ๆ หยุดทำไปเลยคงดีกว่า</p>\n<p>Among Us เพิ่งออก<a href=\"https://www.blognone.com/node/123146\">อัพเดตใหม่</a> รองรับผู้เล่นเพิ่มเป็น 15 คน ปรับกราฟฟิกให้ดีขึ้น เพิ่มสีตัวละครใหม่ และอื่นๆ ใครที่คิดถึงช่วงเวลาสนุกๆ ของเกมนี้ และอยากให้กำลังใจทีมงาน ลองกลับไปนัดกับเพื่อนเล่นดูกันอีกสักครั้งน่าจะดี ตัวเกมเตรียมลงคอนโซล PS4, PS5, Xbox One และ Xbox Series X | S เร็วๆ นี้ แต่ยังไม่มีกำหนดวันชัดเจน</p>\n<p>ที่มา - <a href=\"https://www.youtube.com/watch?v=JpV5Qx5cGhQ\">AnthonyPadilla</a> via <a href=\"https://kotaku.com/among-us-developers-say-they-burnt-out-after-twitch-suc-1847122851\">Kotaku</a></p>\n</div></div></div><div><div>Topics: </div><div><div><a href=\"/topics/among-us\">Among Us</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6b656df53261ef9cef14ca1d7204e116cf86233e987530e7f16830b02105a0f3","category":"Thai"}