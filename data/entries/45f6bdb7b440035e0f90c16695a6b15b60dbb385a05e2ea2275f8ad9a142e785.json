{"title":"[ไม่ยืนยัน] อินเดียถ่วงเวลาอนุมัติสินค้าที่มีโมดูล Wi-Fi ผลิตจากจีนเพื่อบีบให้ผลิตสินค้าในประเทศ","link":"https://www.blognone.com/node/122589","date":1620535012000,"content":"<div><div><div><p>สำนักข่าว Reuters รายงานว่า กระทรวงการสื่อสารของอินเดียกำลังพยายามขัดขวางผลิตภัณฑ์ที่ผลิตในประเทศจีนด้วยการถ่วงเวลาการอนุมัติโมดูล Wi-Fi ที่ผลิตในจีน ซึ่งทำให้บริษัทหลายแห่งอาจต้องเลื่อนเปิดตัวสินค้าในประเทศอินเดียออกไป</p>\n<p>แหล่งข่าวระบุว่า สำหรับอุปกรณ์ไร้สายที่มีโมดูล Wi-Fi จำนวนมากที่เตรียมนำเข้าจากจีนจะดีเลย์เนื่องจาก Wireless Planning and Coordination หรือ WPC ซึ่งเป็นหน่วยงานภายใต้กระทรวงสื่อสารของอินเดียได้ระงับการอนุมัติผลิตภัณฑ์กลุ่มนี้มาสักระยะแล้ว โดยคาดว่าน่าจะมีผลิตภัณฑ์ที่อยู่ระหว่างการอนุมัติตั้งแต่เดือนพฤศจิกายนที่ผ่านมารวมแล้วกว่า 80 รายการ กระทบบริษัทใหญ่ทั้ง Dell, HP, Xiaomi, Oppo, Vivo และ Lenovo ที่อาจต้องเลื่อนเปิดตัวผลิตภัณฑ์ภายในประเทศ รวมถึงบริษัทอินเดียที่นำเข้าผลิตภัณฑ์กลุ่มนี้จากจีนก็ยังไม่ได้รับการอนุมัติเช่นกัน</p>\n<p>ปัจจุบัน อินเดียถือเป็นหนึ่งในตลาดเทคโนโลยีขนาดใหญ่ที่สุดในโลก การกีดกันผลิตภัณฑ์ที่ผลิตจากจีนคาดว่าน่าจะมาจากความขัดแย้งระหว่างสองประเทศ รวมถึงนโยบายที่อินเดียต้องการให้ต่างชาติเข้ามาลงทุนสร้างฐานการผลิตในประเทศด้วย ซึ่งแหล่งข่าวของ Reuters ยืนยันว่าการเตะถ่วงผลิตภัณฑ์จากจีนเป็นไอเดียจากรัฐบาลที่จะผลักดันให้บริษัทที่ต้องการทำตลาดในอินเดียต้องเลือกผลิตสินค้าในประเทศ</p>\n<p>ที่มา - <a href=\"https://www.engadget.com/india-stalls-china-wifi-device-approvals-190129225.html\">Engadget</a>, <a href=\"https://www.reuters.com/business/media-telecom/exclusive-india-holds-up-wireless-approvals-china-made-devices-delaying-launches-2021-05-07/\">Reuters</a></p>\n<p><img src=\"https://www.blognone.com/sites/default/files/externals/ff6b035062eb66a78bcc96e6c333d80f.jpg\" /><br />\nภาพจาก <a href=\"https://pixabay.com/photos/aged-ancient-antique-army-art-2181887/\">Pixabay</a></p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/china\">China</a></div><div><a href=\"/topics/dell\">Dell</a></div><div><a href=\"/topics/hp\">HP</a></div><div><a href=\"/topics/xiaomi\">Xiaomi</a></div><div><a href=\"/topics/vivo\">Vivo</a></div><div><a href=\"/topics/oppo\">Oppo</a></div><div><a href=\"/topics/lenovo\">Lenovo</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"45f6bdb7b440035e0f90c16695a6b15b60dbb385a05e2ea2275f8ad9a142e785","category":"Thai"}