{"title":"Firefox ประกาศรองรับ Manifest V3 ตาม Chrome แต่ยังรองรับ API เก่าต่อไป","link":"https://www.blognone.com/node/122972","date":1622635033000,"content":"<div><div><div><p>เมื่อต้นปี 2019 <a href=\"https://www.blognone.com/node/107770\">ทีมงาน Chrome เสนอสเปก API ชื่อ Manifest V3</a> ที่เปลี่ยนพฤติกรรมการควบคุมหน้าเว็บของส่วนขยายเบราว์เซอร์ ตัวบล็อคโฆษณาต้องขอให้เบราว์เซอร์ทำหน้าที่บล็อคโฆษณาให้ ข้อดีคือความปลอดภัยที่เพิ่มขึ้น แต่ส่งผลกระทบให้ตัวบล็อคโฆษณาใช้วิธีเดิมไม่ได้อีก</p>\n<p>ข้อเสนอ Manifest V3 เป็นประเด็นถกเถียงกันมากมาย กูเกิลก็ยอมถอยบางก้าว และสุดท้าย<a href=\"https://www.blognone.com/node/120072\">เริ่มใช้งานใน Chrome 88 ช่วงปลายปี 2020</a></p>\n<p><a href=\"https://www.blognone.com/node/119071\">เบราว์เซอร์ตัวอื่นที่ประกาศรองรับ Manifest V3 คือ Microsoft Edge</a> ซึ่งก็ไม่น่าแปลกใจนักเมื่อดูจากสายสัมพันธ์ของไมโครซอฟท์กับกูเกิลในช่วงหลัง และตัว Edge เองที่ต้องอิงกับเอนจิน-ส่วนขยายของ Chromium</p>\n<p><img src=\"https://www.blognone.com/sites/default/files/externals/0c6e05e1c360519e67b625c8b12260fc.png\" /></p>\n<p>สัปดาห์ที่ผ่านมา ค่าย Mozilla เริ่มขยับตัวแล้ว โดยประกาศว่าจะรองรับ Manifest v3 ใน Firefox ด้วยเหตุผลด้านความเข้ากันได้ของส่วนขยายข้ามเบราว์เซอร์ แต่อาจมีแนวทางบางส่วนที่แตกต่างจาก Chrome เช่น วิธีการให้ผู้ใช้ควบคุมสิทธิการเข้าถึงเพจของส่วนขยาย (host permission control), แนวทางการรันงานในแบ็คกราวด์ผ่าน background service workers เป็นต้น</p>\n<p>อีกประเด็นที่แนวทางของ Chrome แตกต่างจาก Firefox คือ Manifest V3 มี API ตัวใหม่ declarativeNetRequest (DNR) มาแทน blocking webRequest API ของเดิมที่ส่วนขยายใช้กันมานาน โดย Firefox ประกาศว่าจะรองรับ API ทั้งสองตัวเอาไว้ เพื่อความเข้ากันได้กับส่วนขยายทั้งแบบเก่าและแบบใหม่ และนักพัฒนาสามารถเลือกได้เองว่าจะใช้ API ตัวไหน</p>\n<p>ตามแผนของ Mozilla จะเริ่มรองรับ Manifest V3 ในช่วงไตรมาส 4/2021 และเริ่มรับส่วนขยายแบบ V3 ในต้นปี 2022</p>\n<p>ที่มา - <a href=\"https://blog.mozilla.org/addons/2021/05/27/manifest-v3-update/\">Mozilla</a></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/browser\">Browser</a></div><div><a href=\"/topics/ad-blocking\">Ad Blocking</a></div><div><a href=\"/topics/mozilla\">Mozilla</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"09343a6c2c87e534d72cb172a11f803d000b39882255f8cf3d6866d88ab180b7","category":"Thai"}