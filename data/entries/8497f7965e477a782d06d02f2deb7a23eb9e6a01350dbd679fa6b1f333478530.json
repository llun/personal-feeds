{"title":"ไม่มีนายไม่มีทาส GitLab เตรียมเปลี่ยนชื่อ branch เริ่มต้นเป็น main","link":"https://www.blognone.com/node/121653","date":1615531721000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>GitLab ประกาศเปลี่ยนชื่อ branch เริ่มต้นจาก master เป็น main <a href=\"https://www.blognone.com/node/116911\">หลังจาก GitHub เปลี่ยนชื่อเริ่มต้นไปเมื่อปีที่แล้ว</a></p>\n<p>ชื่อ branch ของ Git นั้นเลียนแบบมาจาก BitKeeper ต้นกำเนิด Git ที่เคยใช้ดูแลซอร์สโค้ดลินุกซ์ (และทำให้ชุมชนทะเลาะกันเรื่องจาก BitKeeper ไม่ใช่โอเพนซอร์ส <a href=\"https://www.blognone.com/node/78730\">จนไลนัสรำคาญและเขียน Git มาใช้แทน</a>) โดย BitKeeper เรียก branch หลังว่า master branch และเรียก branch อื่นๆ ว่า slave ตามแนวทางตั้งชื่อ master/slave ที่ใช้กันมานานในวงการคอมพิวเตอร์</p>\n<p>GitLab เตรียมเปลี่ยนชื่อเป็นสองขั้น เริ่มจาก GitLab 13.11 ที่จะออกเดือนเมษายนนี้ จะมี flag สำหรับเปลี่ยนชื่อ branch เริ่มต้นเป็น main  หลังจากนั้นมีเวอร์ชั่น 14.0 ที่ออกเดือนพฤษภาคมนี้จะไม่มี flag อีกต่อไป แต่เปลี่ยนชื่อเริ่มต้นในโครงการใหม่เป็น main ทั้งหมด</p>\n<p>นอกจากการเปลี่ยนชื่อสำหรับโครงการสร้างใหม่แล้ว ตัว<a href=\"https://gitlab.com/gitlab-org/gitlab\">โครงการ GitLab</a> เองก็จะเปลี่ยนชื่อ branch หลักไปด้วย ทำให้นักพัฒนาภายนอกที่ดึงโค้ด GitLab ไปใช้งานต้อง rebase ไปยัง main</p>\n<p>ที่มา - <a href=\"https://about.gitlab.com/blog/2021/03/10/new-git-default-branch-name/\">GitLab</a></p>\n<p><img alt=\"No Description\" src=\"https://www.blognone.com/sites/default/files/externals/789358ec1606ff0feff04d02286cebee.jpg\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/gitlab\">GitLab</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8497f7965e477a782d06d02f2deb7a23eb9e6a01350dbd679fa6b1f333478530","category":"Thai"}