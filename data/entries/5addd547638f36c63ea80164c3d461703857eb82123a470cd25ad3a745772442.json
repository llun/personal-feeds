{"title":"Facebook จับมือ Google โยงสายเคเบิ้ลใต้ทะเลสองเส้น จากสิงคโปร์ไปสหรัฐฯ เสร็จปี 2023, 2024","link":"https://www.blognone.com/node/121927","date":1617037277000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>Facebook ประกาศเตรียมดำเนินการโยงสายเคเบิ้ลใต้ทะเลจากสิงคโปร์ ไปยังอินโดนีเซีย เกาะกวม และสหรัฐอเมริกา โดยเป็นการร่วมมือกับ Google และผู้ให้บริการโทรคมนาคมเจ้าอื่นในภูมิภาค เพื่อขยายความสามารถในการส่งข้อมูลระหว่างเอเชียตะวันออกเฉียงใต้กับทวีปอเมริกาเหนือ เพิ่มจากเส้นทางเดิมในแถบฮ่องกงและญี่ปุ่น</p>\n<p>Facebook ระบุว่าสายเคเบิ้ลสองเส้นชื่อ Bifrost กับ Echo จะเป็นสายเคเบิ้ลสองเส้นแรกที่ลากผ่านเส้นทางใหม่ในทะเลชวา และจะเพิ่มความจุในการส่งข้อมูลข้ามทะเลแปซิฟิก (trans-pacific) ได้ราว 70% ซึ่งบ้านเราก็น่าจะได้รับอานิสงค์จากการเชื่อมต่อนี้ด้วย เช่นแบนด์วิธอินเทอร์เน็ตที่ส่งข้อมูลข้ามทะเลได้มากขึ้น ดูสตรีมมิ่งจากฝั่งสหรัฐได้ไวขึ้น หรือเล่นเกมออนไลน์เซิฟเวอร์สหรัฐได้โดยมี Ping น้อยลง</p>\n<p>สายเคเบิ้ลเส้นแรกที่จะเสร็จ คือ Echo ดำเนินการภายใต้ความร่วมมือกับ Google และ XL Axiata บริษัทโทรคมนาคมของอินโดนีเซีย และจะเสร็จสิ้นภายในปี 2023 ส่วนอีกเส้น Bifrost เป็นการดำเนินการร่วมกับ Telin บริษัทลูกของ Telkom Indonesia และร่วมกับบริษัท Keppel ของสิงคโปร์ จะเสร็จสิ้นภายในปี 2024</p>\n<p><img alt=\"No Description\" src=\"https://www.blognone.com/sites/default/files/externals/0be7b33d765c0d95e8ee630811cf1db4.jpg\" ><em>ภาพจาก <a href=\"https://engineering.fb.com/2021/03/28/connectivity/echo-bifrost/\">Facebook</a></em></p>\n<p>นอกจากในเอเชียตะวันออกเฉียงใต้แล้ว Facebook ก็กำลังดำเนินการโครงการ Pacific Light Cable Network (PLCN) เชื่อมเอเชียเข้ากับสหรัฐอเมริกา ผ่านไต้หวัน ฮ่องกง และฟิลิปปินส์</p>\n<p>แต่โครงการ PLCN นี้ก็กำลังประสบปัญหาในบางจุด จนต้องยกเลิกการเชื่อมต่อเคเบิ้ลใต้น้ำโดยตรงระหว่างรัฐแคลิฟอร์เนียกับฮ่องกง เพราะข้อกังวลของรัฐบาลสหรัฐซึ่งน่าจะเกี่ยวกับความสัมพันธ์ระหว่างสหรัฐ-ฮ่องกง และประเทศจีน ทำให้สายเคเบิ้ลจากสิงคโปร์ไปยังทวีปเอมริกาเหนือนี้ มีความสำคัญมากยิ่งขึ้น</p>\n<p>ที่มา - <a href=\"https://engineering.fb.com/2021/03/28/connectivity/echo-bifrost/\">Facebook</a> via <a href=\"https://www.reuters.com/article/facebook-internet-southeastasia/facebook-google-plan-new-undersea-cables-to-connect-southeast-asia-and-america-idINKBN2BL0CF\">Reuters</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/facebook\">Facebook</a></div><div class=\"field-item odd\"><a href=\"/topics/google\">Google</a></div><div class=\"field-item even\"><a href=\"/topics/submarine-cable\">Submarine cable</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5addd547638f36c63ea80164c3d461703857eb82123a470cd25ad3a745772442","category":"Thai"}