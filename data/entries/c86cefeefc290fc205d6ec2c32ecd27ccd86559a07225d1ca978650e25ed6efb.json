{"title":"สโสมร Liverpool จับมือ DeepMind บุกเบิกการใช้ AI ช่วยวิเคราะห์เกมฟุตบอล","link":"https://www.blognone.com/node/122620","date":1620716245000,"content":"<div><div><div><p>DeepMind บริษัท AI ในเครือ Alphabet ที่เรารู้จักกันดีจาก AlphaGo เริ่มบุกไปยังวงการใหม่คือ \"ฟุตบอล\" โดยร่วมกับสุดยอดสโมสรฟุตบอลจากอังกฤษ Liverpool FC ทำวิจัยเรื่องการนำ AI มาใช้งานในวงการฟุตบอล</p>\n<p>นักวิจัยจากทั้งสองหน่วยงานทำงานร่วมกันมาสักระยะหนึ่ง แล้วเพิ่งตีพิมพ์เปเปอร์วิจัยชื่อ Game Plan:<br />\nWhat AI can do for Football, and What Football can do for AI ที่รวบรวมผลลัพธ์ (เบื้องต้น) ว่าสามารถนำ AI มาใช้กับเกมกีฬาได้อย่างไรบ้าง</p>\n<p>ข้อสรุปเบื้องต้นของทีมวิจัยคือ การนำ AI มาใช้กับฟุตบอลแบ่งออกเป็น 3 แขนง ได้แก่</p>\n<ul>\n<li>Computer Vision (CV) เช่น การวิเคราะห์ฟุตเตจการแข่งขัน</li>\n<li>Statistical Learning (SL) การดูจากสถิติเก่าของนักเตะแล้วนำมาวิเคราะห์</li>\n<li>Game Theory (GL) การนำทฤษฎีเกมมาใช้วิเคราะห์บางส่วนของการแข่งขัน เช่น การเตะลูกโทษ</li>\n</ul>\n<p>เป้าหมายสุดท้ายคือใช้ศาสตร์ทั้ง 3 แขนงมาร่วมกันสร้าง Automated Video Assistant Coach (AVAC) หรือโค้ชผู้ช่วยที่เป็น AI คอยช่วยโค้ชที่เป็นมนุษย์จริงๆ อีกทีหนึ่ง</p>\n<p><img src=\"https://www.blognone.com/sites/default/files/externals/c09bccfad657788ad3769708ced2bf61.jpeg\" /></p>\n<p>ภาพจาก <a href=\"https://www.liverpoolfc.com/news/first-team/433397-southampton-premier-league-match-report\">Liverpool FC</a></p>\n<p>งานวิจัยนี้ใช้ข้อมูลจากเกมการแข่งขันของ Liverpool ในพรีเมียร์ลีกทุกนัด ระหว่างปี 2017-2019 มาวิเคราะห์ และได้ข้อมูลเบื้องต้นหลายอย่าง เช่น เราสามารถพยากรณ์การเคลื่อนไหวของผู้เล่นบางคนได้จากสถิติในอดีต หรือ การวิเคราะห์การเตะจุดโทษ 12,000 ครั้งจากหลายลีกในยุโรป เพื่อวิเคราะห์ว่าผู้เล่นมักเตะด้วยเท้าข้างที่ถนัดหรือไม่ (ผลคือ ผู้เล่นตำแหน่งศูนย์หน้ามักเล็งมุมซ้ายล่าง มากกว่าผู้เล่นตำแหน่งกองกลาง)</p>\n<p>ทีม DeepMind บอกว่างานศึกษาชิ้นนี้ยังเป็นแค่การเริ่มต้นของการนำ AI มาใช้ในการแข่งกีฬาเท่านั้น และจะศึกษาต่อเพิ่มเติมอีกในอนาคต</p>\n<p>Karl Tuyls นักวิจัยหลักของงานชิ้นนี้ และ Demis Hassabis ผู้ก่อตั้ง DeepMind ล้วนแต่เป็นแฟน Liverpool</p>\n<p>ใครสนใจสามารอ่าน<a href=\"https://arxiv.org/pdf/2011.09192.pdf\">เปเปอร์ฉบับเต็ม</a></p>\n<p><img src=\"https://www.blognone.com/sites/default/files/externals/23013149edd6a7442713f6788e1ac019.png\" /></p>\n<p><img src=\"https://www.blognone.com/sites/default/files/externals/5fa95db2ea567cbf86d0eef1362bbdb8.png\" /></p>\n<p>ที่มา - <a href=\"https://deepmind.com/blog/article/advancing-sports-analytics-through-ai\">DeepMind</a>, <a href=\"https://www.wired.co.uk/article/deepmind-football-liverpool-ai\">Wired UK</a></p>\n</div></div></div><div><div>Topics: </div><div><div><a href=\"/topics/liverpool\">Liverpool</a></div><div><a href=\"/topics/deepmind\">DeepMind</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/football\">Football</a></div><div><a href=\"/topics/sport\">Sport</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c86cefeefc290fc205d6ec2c32ecd27ccd86559a07225d1ca978650e25ed6efb","category":"Thai"}