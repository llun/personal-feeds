{"title":"เซิร์ฟเวอร์กลุ่ม DarkSide ที่แฮกบริษัทท่อส่งน้ำมันสหรัฐฯ ดับไปแล้ว  บัญชีบิตคอยน์ที่ใช้รับค่าไถ่ถูกโอนออกจนเกลี้ยง","link":"https://www.blognone.com/node/122700","date":1621181277000,"content":"<div><div><div><p>กลุ่มมัลแวร์เข้ารหัสเรียกค่าไถ่ <a href=\"https://www.blognone.com/node/122625\">DarkSide ที่ถูกระบุว่าเป็นผู้แฮกบริษัท Colonial Pipeline ผู้ส่งน้ำมันรายใหญ่ของสหรัฐฯ</a> ปิดเซิร์ฟเวอร์ที่ใช้ประกาศข่าวและเซิร์ฟเวอร์ที่ใช้รับเงินจากเหยื่อ พร้อมกันนั้นบัญชีบิตคอยน์ที่ใช้รับค่าไถ่ก็ถูกโอนออกไปจนหมด โดยยังไม่มีรัฐบาลชาติใดประกาศความสำเร็จในการเข้ายึดครั้งนี้</p>\n<p>บริษัทความปลอดภัย Intel471 ที่ติดตามเซิร์ฟเวอร์ของกลุ่ม DarkSide เพื่อช่วยเหลือลูกค้า ระบุว่าเซิร์ฟเวอร์ทั้งหมดถูกบล็อคพอร์ต SSH และเข้าหน้า panel ไม่ได้แล้ว โดยปกติแล้วหาก FBI เป็นผู้บุกยึดเซิร์ฟเวอร์ มักจะขึ้นหน้าเว็บประกาศความสำเร็จไว้ระยะหนึ่ง พร้อมกับประกาศว่าการยึดแต่ละครั้งร่วมมือกับหน่วยงานใดบ้าง แต่ครั้งนี้เซิร์ฟเวอร์กลับเชื่อมต่อไม่ได้ไปเฉยๆ</p>\n<p>Chainalysis ระบุว่ากลุ่ม DakrSide เป็นกลุ่มที่ประสบความสำเร็จอย่างมากในปี 2021 นี้ จนตอนนี้ทำรายได้ไปแล้วอย่างน้อย 46 ล้านดอลลาร์สหรัฐฯ หรือประมาณ 1,500 ล้านบาท เป็นรองเพียงกลุ่ม Ryuk ที่ปี 2020 ทำรายได้เกือบ 100 ล้านดอลลาร์สหรัฐฯ หรือประมาณ 3,000 ล้านบาท</p>\n<p>ตอนนี้ hot wallet ที่กลุ่ม DarkSide ใช้รับบิตคอยน์จากเหยื่อถูกถอนเงินออกไปทั้งหมด รวมมูลค่าประมาณ 5 ล้านดอลลาร์</p>\n<p>ความไปได้หนึ่งคือกระบวนการสอบสวนของหน่วยงานรัฐยังไม่เรียบร้อย แล้วในอีกไม่กี่วันน่าจะมีแถลงออกมาว่าหน่วยงานใดเป็นผู้บุกยึดเซิร์ฟเวอร์ครั้งนี้ ความเป็นไปได้อีกอย่างคือกลุ่ม DarkSide ไม่ต้องการเป็นข่าวอีกต่อไป และอาจจะเงียบหายไป ทาง Intel471 ระบุว่ากลุ่มคนเบื้องหลังมัลแวร์กลุ่มต่างๆ นั้นใกล้ชิดกันมาก เมื่อกลุ่มเดิมหายไปก็มักจะกลับไปรวมตัวในกลุ่มใหม่ไปเรื่อยๆ</p>\n<p>ที่มา - <a href=\"https://krebsonsecurity.com/2021/05/darkside-ransomware-gang-quits-after-servers-bitcoin-stash-seized/\">Krebs On Security</a>, <a href=\"https://arstechnica.com/gadgets/2021/05/pipeline-attacker-darkside-suddenly-goes-dark-heres-what-we-know/\">ArsTechnica</a></p>\n<p><img src=\"https://www.blognone.com/sites/default/files/externals/70557b01789aa3b016e5e26ddf967c59.jpg\" /><em>ภาพเจ้าหน้าที่ใน<a href=\"https://twitter.com/Colpipe/status/1315659694707482624\">ห้องควบคุม ของ Colonial Pipeline</a></em></p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/ransomware\">Ransomware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e34c53b558faf9d0515fb5b001a70b27317b65667ad213a7b0f048db6c1eef4","category":"Thai"}