{"title":"YouTube ออกชิปบีบอัดวิดีโอเอง คุ้มเพราะ VP9 เปลืองซีพียู","link":"https://www.blognone.com/node/122352","date":1619413636000,"content":"<div><div><div><p>YouTube รายงานถึงการออกแบบชิปบีบอัดวิดีโอด้วยตัวเอง หลังจากกูเกิลพยายามผลักดันการบีบอัดวิดีโอแบบ VP9 มาเป็นเวลานานแต่พบว่าหากใช้ซีพียูบีบอัดแล้ว VP9 ใช้ซีพียูเปลืองกว่า H.264 ถึง 5 เท่าตัว แม้ว่า VP9 ภาพจะดีกว่าและประหยัดแบนวิดท์กว่า H.264 ก็ตาม</p>\n<p>ชิปที่ทีม YouTube ออกแบบเป็น system-on-chip เรียกว่า VCU (video coding unit) มีซีพียูในตัวพร้อมหน่วยบีบอัดวิดีโอ 10 ชุดต่อชิป แต่ละหน่วยสามารถบีบอัดวิดีโอที่ความละเอียด 2160p 60fps ได้ตามเวลาจริง ต้องส่งข้อมูลเข้าออกไปยังแรมที่แบนวิดท์ 27-37 GB/s</p>\n<p>รายงานแสดงถึงความคุ้มค่าของการออกแบบ VCU เองว่าหากใช้เซิร์ฟเวอร์ซีพียู  Skylake แบบ 2 ซ็อกเก็ต จะบีบอัดวิดีโอ VP9 ได้ที่อัตรา 154 ล้านพิกเซลต่อวินาที  ขณะที่เซิร์ฟเวอร์ที่ติดตั้ง VCU 8 ชุดสามารถบีบอัดได้ที่ 6,122 ล้านพิกเซลต่อวินาทีและสามารถขยายไปจนถึง VCU 20 ชุด บีบอัดได้ที่ 15,306 ล้านพิกเซลต่อวินาที รวมสูงกว่าซีพียู Skylake ไปถึง 33 เท่าตัว</p>\n<p>Jeff Calow หัวหน้าทีมซอฟต์แวร์ของ YouTube ระบุว่าการออกแบบฮาร์ดแวร์เองเป็นการลงทุนระยะยาว การพัฒนาแต่ละรอบใช้เวลานานและอาจมีความผิดพลาด และเมื่อผิดพลาดขึ้นมาจริงๆ ก็ต้องย้อนกลับไปออกแบบใหม่ ข้อดีของ YouTube คือมีผู้เห็นความสำคัญของการออกแบบฮาร์ดแวร์เองหลายคนรวมถึงผู้บริหารจึงผลักดันโครงการนี้ออกมาได้</p>\n<p>ที่มา - <a href=\"https://blog.youtube/inside-youtube/new-era-video-infrastructure\">YouTube</a></p>\n<p><img src=\"https://www.blognone.com/sites/default/files/externals/b44ed486112bc2f26dd97d534fa7d952.png\" /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/semiconductor\">Semiconductor</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6e8374307ac7ff88eac19ba0a2734be3bda8b034ca2bff5301d764ad8a74fdbc","category":"Thai"}