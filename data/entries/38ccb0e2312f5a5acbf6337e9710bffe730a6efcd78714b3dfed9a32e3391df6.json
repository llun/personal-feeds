{"title":"Google ออกกฎใหม่สำหรับแอปบน Google Play: ระบุชื่อแอปและหัวข้อให้ชัดเจน, ห้ามใส่อีโมจิหรืออันดับ","link":"https://www.blognone.com/node/122461","date":1619796680000,"content":"<div><div><div><p>Google ออกกฎใหม่สำหรับการตั้งชื่อแอป, ชื่อผู้พัฒนา, รูปภาพไอคอนของแอป และภาพพรีวิวของตัวแอปบน Google Play โดยเป้าหมายคือเพื่อลดการตั้งชื่อแอปแบบชี้นำไปในทางที่ผิดเพื่อหลอกล่อให้ผู้ใช้ดาวน์โหลด ซึ่ง Google จะเริ่มบังคับใช้ในช่วงครึ่งหลังของปีนี้</p>\n<p>Google ระบุว่า ชื่อแอปจะต้องไม่ยาวกว่า 30 ตัวอักษร โดยจะต้องระบุชื่อและหัวข้อของแอปให้ชัดเจน ห้ามใช้คีย์เวิร์ดระบุชื่อผู้พัฒนา, โปรโมชั่น, อันดับที่ในสโตร์ และอื่น ๆ ทั้งในชื่อแอปและภาพไอคอน รวมถึงจะห้ามใส่กราฟิกที่ชี้นำผู้ใช้ในทางที่ผิด และไม่อนุญาตให้ใช้ตัวอักษรเพื่อดึงดูดความสนใจ เช่น ตัวอักษรใหญ่ทั้งหมด (มีข้อยกเว้นให้ใช้ได้หากเป็นชื่อแบรนด์), อีโมจิ หรืออักขระพิเศษ ถ้าไม่ปฏิบัติตามข้อกำหนดเหล่านี้ Google จะไม่อนุญาตให้แอปขึ้น Google Play</p>\n<p>นอกจากนี้ Google ยังกำหนดด้วยว่าพรีวิวที่ส่งเข้ามาจะต้องเป็นตัวอย่างของแอปและเกมอย่างถูกต้อง, ให้ข้อมูลที่จำเป็นต่อผู้ใช้ในการตัดสินใจติดตั้ง, ห้ามใช้ buzzword เช่น free, best หรืออื่น ๆ รวมถึงจะต้องอ่านง่ายด้วย ซึ่งแอปที่ไม่ปฏิบัติตาม Google จะไม่โปรโมตแอปให้ และจะไม่แนะนำแอปผ่านทางหน้าหลักอย่างเช่นหน้าโฮมของแอปหรือเกมบน Google Play ด้วย</p>\n<p>ที่มา - <a href=\"https://android-developers.googleblog.com/2021/04/updated-guidance-to-improve-your-app.html\">Android Developers Blog</a></p>\n<p><img src=\"https://www.blognone.com/sites/default/files/externals/35a44b76028efc9407206cc7cb28cc43.png\" /><br />\nภาพจาก Google</p>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/mobile-app\">Mobile App</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38ccb0e2312f5a5acbf6337e9710bffe730a6efcd78714b3dfed9a32e3391df6","category":"Thai"}