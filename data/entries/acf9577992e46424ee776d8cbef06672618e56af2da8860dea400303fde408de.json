{"title":"AWS พบบั๊กในบริการ Load Balancer แฮกเกอร์อาจถอดรหัสการเชื่อมต่อได้","link":"https://www.blognone.com/node/122392","date":1619577798000,"content":"<div><div><div><p>AWS รายงานถึงช่องโหว่ของระบบในบริการ  Application Load Balancers (ALB) เนื่องจากมีบั๊กในระบบเข้ารหัสข้อมูลทำให้การเชื่อมต่อบางครั้งไม่ได้ตั้งค่า TLS/SSL session ticket และหากแฮกเกอร์ดักฟังตลอดเวลาและพบการเชื่อมต่อเหล่านี้ก็อาจจะถอดรหัสข้อมูลออกไปได้</p>\n<p>TLS/SSL session ticket เป็นค่าสำหรับเปิดการเชื่อมต่อซ้ำ นิยมใช้งานในเบราว์เซอร์เป็นหลักเพื่อลดระยะเวลาเชื่อมต่อ หากเบราว์เซอร์ใช้การเชื่อมต่อที่ไม่ได้ตั้งค่า session ticket ก็จะแสดงผลเหมือนเว็บเข้ารหัสปกติ</p>\n<p>ทาง AWS ระบุว่ากรณีที่มีปัญหานี้เกิดขึ้นได้น้อย และมักเกิดกับช่วงเวลาที่มีโหลดต่ำๆ โดยบั๊กนี้เริ่มเข้าไปในระบบตั้งแต่เดือนกันยายน 2020 ทางทีมงานพบบั๊กเมื่อวันที่ 16 เมษายนที่ผ่านมา และเร่งแก้ปัญหาภายในแปดชั่วโมง</p>\n<p>บั๊กนี้ถูกพบโดยทีมวิจัยจาก Paderborn University และ Ruhr University Bochum ในเยอรมนี</p>\n<p>ที่มา - <a href=\"https://aws.amazon.com/security/security-bulletins/AWS-2021-002/\">AWS</a></p>\n<p><img src=\"https://www.blognone.com/sites/default/files/externals/8ca3862551ed4b2fb99cf2468dedf609.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"acf9577992e46424ee776d8cbef06672618e56af2da8860dea400303fde408de","category":"Thai"}