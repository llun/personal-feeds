{"title":"Imagine Cup 2021 รอบ World Finals ประกาศผล นักศึกษาไทยชนะประเภท Lifestyle","link":"https://www.blognone.com/node/122013","date":1617356718000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>ไมโครซอฟท์ประกาศผลการแข่งขัน <a href=\"https://imaginecup.microsoft.com\">Imagine Cup 2021</a> รอบ World Finals โดยทีม <a href=\"https://twitter.com/threeotech\">Threeotech</a> จากม.เทคโนโลยีพระจอมเกล้าธนบุรี ได้ผ่านเข้ารอบเป็น 4 ทีมสุดท้ายและคว้ารางวัลเป็นผู้ชนะในประเภท Lifestyle ด้วยผลงาน JustSigns ในวันที่ 31 มีนาคมที่ผ่านมา</p>\n<p>Imagine Cup เป็นการแข่งขันพัฒนาซอฟต์แวร์และเทคโนโลยีสำหรับนักเรียนนักศึกษาจากไมโครซอฟท์ ในปีนี้เป็นการแข่งขันปีที่ 19 โดยในปีที่ผ่านมา มีเยาวชนเข้าร่วมประชันความสามารถแล้วกว่า 2 ล้านคนจาก 190 ประเทศทั่วโลก</p>\n<p>ความสำเร็จของ Threeotech ในปีนี้ทำให้ประเทศไทยยังคงมีสถิติที่ยอดเยี่ยมในการแข่งขัน Imagine Cup ด้วยตำแหน่งแชมป์โลกเป็นครั้งที่ 7 จากครั้งล่าสุดในปี 2016 โดยเกม <a href=\"https://www.timeliegame.com\">Timelie</a> ของทีม PH21 (อ่าน<a href=\"https://www.blognone.com/node/83963\">ข่าวเก่า</a>)</p>\n<p><img alt=\"No Description\" src=\"https://www.blognone.com/sites/default/files/externals/3a05b6902cc845bf049baaee2182f978.jpeg\" ></p>\n<p><strong>สร้างคำบรรยายและล่ามภาษามือแบบเสมือนด้วย JustSigns</strong></p>\n<p>JustSigns เป็นเว็บแอปสำหรับสร้างคำบรรยายภาษามือแบบอัตโนมัติสำหรับผู้ผลิตสื่อ เพื่อช่วยผู้พิการทางการได้ยินสามารถรับชมภาพเคลื่อนไหวภาษามือ 3 มิติควบคู่กับวิดีโอต้นฉบับและเข้าถึงสื่อต่าง ๆ ได้อย่างเท่าเทียมมากขึ้น</p>\n<p>นอกจากนี้ ยังช่วยลดค่าใช้จ่ายของผู้ผลิตสื่อในการจ้างล่ามภาษามือและพัฒนามาตรฐานของการผลิตสื่อให้มีการใส่คำบรรยายภาษามืออย่างแพร่หลายอีกด้วย</p>\n<p><img alt=\"No Description\" src=\"https://www.blognone.com/sites/default/files/externals/1cf92a53fef03ed8f35a513931fce35e.png\" ></p>\n<p>เทคโนโลยีของ Microsoft Azure ที่ใช้ใน JustSigns ได้แก่ Azure Static Web Apps / Azure Functions / Azure SQL Database และบริการอื่น ๆ</p>\n<p><strong>สมาชิกในทีม Threeotech</strong></p>\n<ol>\n<li>นายเจตนิพิฐ ธารทะเลทอง</li>\n<li>นายศุภากร จาง</li>\n<li>นายธัชวิน วิวัฒนโสภา</li>\n</ol>\n<p>นักศึกษาภาควิชาวิศวกรรมคอมพิวเตอร์ คณะวิศวกรรมศาสตร์ มหาวิทยาลัยเทคโนโลยีพระจอมเกล้าธนบุรี</p>\n<p><strong>ผลการแข่งขัน Imagine Cup 2021 รอบ World Finals</strong></p>\n<ul>\n<li>ผู้ชนะในประเภท <strong>Earth</strong> ได้แก่ ทีม <a href=\"https://imaginecup.microsoft.com/en-us/Team/ed999d93-474f-45f0-afed-101b39ee6c02\">ProTag</a> จากประเทศนิวซีแลนด์ กับผลงานสมาร์ทแท็กติดหูที่สามารถตรวจจับการเจ็บป่วยระยะแรกของสัตว์ในฟาร์มและให้ข้อมูลเชิงลึกแก่เกษตรกรได้แบบเรียลไทม์</li>\n<li>ผู้ชนะในประเภท <strong>Education</strong> ได้แก่ ทีม <a href=\"https://imaginecup.microsoft.com/en-us/Team/5fc18ea5-6310-4513-9cf2-d786a02c7a36\">Hand-On Labs</a> จากสหรัฐอเมริกา กับผลงานแล็บที่สามารถควบคุมเครื่องมือทางกายภาพต่าง ๆ จากระยะไกล ตอบโจทย์การเรียนออนไลน์สำหรับนักเรียน</li>\n<li>ผู้ชนะในประเภท <strong>Healthcare</strong> ได้แก่ ทีม <a href=\"https://imaginecup.microsoft.com/en-us/Team/6a97eb39-e9d5-4b3f-8c78-14d372c70f17\">REWEBA</a> จากประเทศเคนยา กับผลงาน IoT ที่สามารถตรวจกรองทารกแรกเกิด (Infant Screening) จากระยะไกลและส่งข้อมูลการตรวจวัดไปยังแพทย์ ช่วยลดอัตราการเสียชีวิตและป้องกันทารกจากโรคร้ายแรง</li>\n<li>ผู้ชนะในประเภท <strong>Lifestyle</strong> ได้แก่ ทีม <a href=\"https://imaginecup.microsoft.com/en-us/Team/a34c7ed1-2c4a-4519-be94-4bac00e0d11b\">Threeotech</a> จากประเทศไทย กับผลงาน JustSigns</li>\n</ul>\n<p>ผู้ที่สนใจสามารถติดตามการแข่งขันและเชียร์ทีมต่าง ๆ ในรอบ World Championship ช่วงปลายเดือนพฤษภาคมนี้</p>\n<p>ผู้ชนะในรอบ World Championship จะได้รับเงินรางวัล 75,000 เหรียญและสิทธิ์เข้าร่วม Mentoring Session แบบตัวต่อตัวกับคุณ Satya Nadella ซีอีโอของไมโครซอฟท์</p>\n<p>ที่มา - <a href=\"https://www.facebook.com/ImagineCupTH\">Imagine Cup Thailand</a> และ <a href=\"https://techcommunity.microsoft.com/t5/student-developer-blog/meet-the-2021-imagine-cup-top-4-teams/ba-p/2247252\">Student Developer Blog</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/microsoft\">Microsoft</a></div><div class=\"field-item odd\"><a href=\"/topics/imagine-cup\">Imagine Cup</a></div><div class=\"field-item even\"><a href=\"/topics/thailand\">Thailand</a></div><div class=\"field-item odd\"><a href=\"/topics/competition\">Competition</a></div></div></div>","author":"Phantip","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4d7a730f6a947953a91689aca3cd6573a75161b171f1d6dec291a3d0a3620761","category":"Thai"}