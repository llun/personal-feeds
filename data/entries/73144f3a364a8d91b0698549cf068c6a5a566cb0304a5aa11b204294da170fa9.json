{"title":"[ลือ] EA จะนำเกมสยองขวัญ Dead Space กลับมารีเมคอีกครั้ง","link":"https://www.blognone.com/node/123551","date":1625228656000,"content":"<div><div><div><p>Dead Space แฟรนไชส์เกมยิงสยองขวัญยุคอวกาศของ EA อาจกลับมาอีกครั้ง โดยมีข่าวยังไม่ยืนยันว่าสตูดิโอ Motive กำลังซุ่มทำเกมเวอร์ชันรีเมค</p>\n<p>Dead Space เป็นเกมปี 2008 ที่พัฒนาโดยสตูดิโอ EA Redwood Shores ซึ่งภายหลังกลายมาเป็น Visceral Games มีทั้งหมด 3 ภาคหลัก ลงพีซีและคอนโซลยุค Xbox 360 และ PlayStation 3 ทั้งหมด โดยภาคสุดท้าย Dead Space 3 ออกในปี 2013</p>\n<p>อย่างไรก็ตาม Visceral ในยุคหลังเต็มไปด้วยปัญหาหลายอย่าง และ <a href=\"https://www.blognone.com/node/96350\">EA ตัดสินใจปิดสตูดิโอนี้ในปี 2017</a> ชะตากรรมของแฟรนไชส์ Dead Space จึงน่าจะจบสิ้นลง</p>\n<p>แต่ล่าสุดมีเว็บเกมหลายแห่งให้ข้อมูลว่า EA ให้สตูดิโออีกแห่งคือ Motive (ที่ทำ Star Wars Battlefront II และ Star Wars: Squadrons พัฒนาเกม Dead Space ภาคใหม่อยู่ คาดว่าจะเป็นการรีเมคเกมภาคแรกใหม่อีกครั้ง</p>\n<p>เว็บไซต์ GamesBeat ให้ความเห็นว่าความสำเร็จของ Capcom ในการรีเมค Resident Evil 2 น่าจะมีส่วนให้ EA เล็งเห็นว่ายังมีแฟนๆ เกมสยองขวัญอยู่มาก บวกกับความสำเร็จของเกมเล่นคนเดียว-เน้นเนื้อเรื่องอย่าง Star Wars Jedi: Fallen Order ก็น่าจะช่วยให้ EA เบาใจเรื่องยอดขายไปได้</p>\n<p><img src=\"https://www.blognone.com/sites/default/files/externals/911b99039e23ccfdc09117723ee703c8.jpg\" /></p>\n<p>ที่มา - <a href=\"https://venturebeat.com/2021/07/01/dead-space-remake-is-in-the-works-at-motive/\">GamesBeat</a></p>\n</div></div></div><div><div>Topics: </div><div><div><a href=\"/topics/dead-space\">Dead Space</a></div><div><a href=\"/topics/ea\">EA</a></div><div><a href=\"/topics/games\">Games</a></div><div><a href=\"/topics/rumor\">Rumor</a></div><div><a href=\"/topics/visceral-game\">Visceral Game</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"73144f3a364a8d91b0698549cf068c6a5a566cb0304a5aa11b204294da170fa9","category":"Thai"}