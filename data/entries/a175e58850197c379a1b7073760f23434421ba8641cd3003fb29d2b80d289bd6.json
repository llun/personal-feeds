{"title":"Teams, Outlook จะเริ่มฝังเอนจิน Fluid แก้เอกสาร Office ร่วมกันแบบเรียลไทม์ในแอพ","link":"https://www.blognone.com/node/123308","date":1624241318000,"content":"<div><div><div><p>ไมโครซอฟท์มี<a href=\"https://www.blognone.com/node/116489\">โครงการชื่อ Fluid Component</a> เป็นเอนจินในการแก้ไขเอกสารประเภทต่างๆ ของ Office ร่วมกันแบบเรียลไทม์ จุดเด่นของมันคือสามารถเอาไปฝังในแอพตัวอื่นๆ เพื่อแก้เอกสารกันโดยไม่ต้องเปิดแอพหลักได้</p>\n<p>สัปดาห์ที่แล้ว ไมโครซอฟท์ประกาศนำ Fluid มาใช้งานจริงในแอพสื่อสารของตัวเอง ได้แก่ Teams, OneNote, Outlook และ <a href=\"https://www.blognone.com/node/103819\">Microsoft Whiteboard</a> เริ่มมีผลในช่วงกลางปีนี้</p>\n<p>ผลคือผู้ใช้สามารถแก้เอกสาร ระดมไอเดีย จดโน้ต ระหว่างแชทหรือประชุมออนไลน์ใน Teams, เพื่อนร่วมงานอาจส่งอีเมลมาขอความเห็นจากเรา ซึ่งเราสามารถแก้เอกสารได้จากในอีเมลเลย ไม่ต้องเปิดเอกสารในหน้าต่างใหม่อีก</p>\n<p><img src=\"https://www.blognone.com/sites/default/files/externals/afcac287ac9c93ccc3d75e9e3d49b4d5.png\" /></p>\n<p>ตัวอย่างการใช้งานคือ เมื่อแอพในชุดเปิดใช้งาน Fluid แล้ว การประชุม Teams ทุกครั้งจะมีฟีเจอร์จดโน้ตร่วมกันมาให้ โน้ตนี้จะถูกแสดงในนัดหมายของ Outlook ตั้งแต่ก่อนประชุม (ถือเป็นเป้าหมายหรือ agenda ของการประชุม) ผู้ที่ได้รับเชิญประชุมสามารถแก้ agenda ในปฏิทินได้ตั้งแต่ก่อนประชุมเลย แปลว่าการทำงานร่วมกันสามารถเริ่มได้ตั้งแต่ก่อนประชุมด้วยซ้ำ</p>\n<p><img src=\"https://www.blognone.com/sites/default/files/externals/bd7511ba6356e1a3e2755fe29d80d18b.png\" /></p>\n<p>Jared Spataro หัวหน้าทีม Microsoft 365 ให้สัมภาษณ์กับ The Verge ว่า Fluid เปรียบเสมือน \"พื้นที่เพื่อทำงานร่วมกันให้เสร็จ\" (the canvas that gets collaboration done)</p>\n<p><a href=\"https://www.blognone.com/node/123200\">คู่แข่งอย่าง Google Workspace ก็กำลังมีฟีเจอร์คล้ายๆ กันในชื่อว่า Spaces</a> แสดงให้เห็นเทรนด์ของการทำงานร่วมกันออนไลน์ ที่ต้องทำทั้งการประชุมและการแก้ไขเอกสารไปพร้อมๆ กัน</p>\n<p>ที่มา - <a href=\"https://www.microsoft.com/en-us/microsoft-365/blog/2021/06/17/new-hybrid-work-innovations-in-microsoft-teams-rooms-fluid-and-microsoft-viva/\">Microsoft</a>, <a href=\"https://www.theverge.com/2021/6/17/22538144/microsoft-fluid-components-documents-office-teams-onenote-outlook-whiteboard\">The Verge</a></p>\n</div></div></div><div><div>Topics: </div><div><div><a href=\"/topics/microsoft-office\">Microsoft Office</a></div><div><a href=\"/topics/microsoft\">Microsoft</a></div><div><a href=\"/topics/microsoft-teams\">Microsoft Teams</a></div><div><a href=\"/topics/outlook\">Outlook</a></div><div><a href=\"/topics/microsoft-365\">Microsoft 365</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a175e58850197c379a1b7073760f23434421ba8641cd3003fb29d2b80d289bd6","category":"Thai"}