{"title":"ไอร์แลนด์ระงับให้บริการไอทีในระบบสาธารณสุข หลังตรวจพบ Ransomware ในระบบ","link":"https://www.blognone.com/node/122685","date":1621009863000,"content":"<div><div><div><p>สาธารณรัฐไอร์แลนด์ประกาศระงับการให้บริการไอทีสำหรับสาธารณสุข เนื่องจากทางหน่วยงานตรวจพบ ransomware หรือมัลแวร์เรียกค่าไถ่ในระบบ จึงสั่งการระงับการให้บริการไว้ก่อนเพื่อตรวจสอบให้ระบบมีความพร้อมก่อนที่จะเปิดให้บริการต่อไป</p>\n<p>สำนักข่าว The Irish Times รายงานว่า Health Service Executive หรือ HSE ซึ่งเป็นหน่วยงานที่ดูแลด้านสาธารณสุขของไอร์แลนด์ระบุว่าจากการตรวจสอบเบื้องต้นพบการโจมตีเริ่มตั้งแต่ประมาณตีสี่ครึ่งในวันศุกร์ตามเวลาท้องถิ่นของประเทศไอร์แลนด์ พนักงานไอทีของ HSE จึงสั่งปิดระบบเพื่อเป็นการป้องกันและตรวจสอบระบบร่วมกับพาร์ทเนอร์ซึ่งคาดว่าจะใช้เวลาตลอดช่วงวันหยุดสุดสัปดาห์นี้ จากข้อมูลเบื้องต้นพบว่าเป็นมัลแวร์ที่มาจากอาชญากรข้ามชาติ คาดว่าจุดประสงค์ของการโจมตีน่าจะเป็นการเรียกค่าไถ่</p>\n<p>ในช่วงที่ระบบหยุดทำงาน โรงพยาบาลและคลินิคในไอร์แลนด์หลายแห่งอาจจะต้องหยุดให้บริการในบางอย่าง และงานบางอย่างอาจจะยังทำได้โดยใช้เอกสารเป็นกระดาษทดแทน ซึ่งอาจทำให้บริการล่าช้า แต่จะไม่กระทบกับการฉีดวัคซีน COVID-19 โดย Stephen Donnelly รัฐมนตรีว่าการกระทรวงสาธารณสุขของไอร์แลนด์ระบุว่าการโจมตีครั้งนี้มีผลกระทบรุนแรงต่อระบบให้บริการด้านสาธารณสุข และ Anne O’Connor ซีโอโอของ HSE ระบุว่าถ้าลากยาวไปจนถึงวันจันทร์ผลกระทบจะรุนแรงกว่านี้เนื่องจากต้องยกเลิกนัดหมายอีกจำนวนมาก</p>\n<p>ที่มา - <a href=\"https://www.engadget.com/ireland-health-service-ransomware-attack-105559073.html\">Engadget</a></p>\n<p><img src=\"https://www.blognone.com/sites/default/files/externals/d3a1a9a1073f2415fde746b5f877e051.jpg\" /><br />\nภาพจาก <a href=\"https://pixabay.com/photos/laboratory-test-tubes-563423/\">Pixabay</a></p>\n</div></div></div><div><div>Topics: </div><div><div><a href=\"/topics/ireland\">Ireland</a></div><div><a href=\"/topics/security\">Security</a></div><div><a href=\"/topics/ransomware\">Ransomware</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"aec2ed06bf85e990dd2eb7e5f730b3ff808d11e8f04433d4ad900141dbded87a","category":"Thai"}