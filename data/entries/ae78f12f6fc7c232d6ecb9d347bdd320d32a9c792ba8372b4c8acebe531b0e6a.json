{"title":"ได้เวลากลับออฟฟิศ Salesforce ประกาศเปิดสำนักงาน ให้พนักงานที่ฉีดวัคซีนแล้วเข้ามาก่อน","link":"https://www.blognone.com/node/122163","date":1618309251000,"content":"<div><div><div><p>สถานการณ์ COVID-19 ทำให้บริษัทไอทีจำนวนมากปิดสำนักงาน ให้พนักงานทำงานจากที่บ้าน 100% และบางบริษัท เช่น <a href=\"https://www.blognone.com/node/116302\">Twitter ประกาศให้พนักงานทำงานได้จากที่บ้านตลอดไป</a></p>\n<p>ในทางกลับกัน การฉีดวัคซีนในสหรัฐอเมริกาที่คืบหน้าไปมากพอสมควร ก็ทำให้บริษัทบางแห่งเริ่มกลับมาใช้นโยบายเปิดสำนักงานแล้ว บริษัทไอทีรายแรกๆ ที่นำเทรนด์นี้คือ Salesforce ที่ประกาศว่าจะเปิดสำนักงานใหญ่กลางเมืองซานฟรานซิสโกกลับมาในเดือนพฤษภาคมนี้ และสำนักงานที่เมืองอื่นๆ ในระยะถัดไป</p>\n<p>แนวทางของ Salesforce คือในระยะแรก พนักงานที่ฉีดวัคซีนครบเรียบร้อยแล้ว สามารถเข้ามาทำงานที่ออฟฟิศได้ตามความสมัครใจ และในระยะแรกจะยังจำกัดจำนวนพนักงานที่เข้าออฟฟิศไม่เกิน 100 คนก่อน บริษัทยังมีนโยบายตรวจ COVID ทุกคนสัปดาห์ละ 2 ครั้ง ส่วนในระยะถัดไปจะขยายจำนวนพนักงานขึ้นจาก 20% เป็น 75% โดยพนักงานที่ไม่ได้ฉีดวัคซีนก็สามารถเข้ามาทำงานได้ด้วย</p>\n<p>สถานการณ์เรื่องออฟฟิศของ Salesforce ในแต่ละประเทศแตกต่างกันไป อย่างในอิสราเอลก็สามารถกลับมาเปิดทำการได้ตามปกติ 100% แล้ว และหลายประเทศในเอเชียแปซิฟิกก็กลับมาเปิดได้ในเฟสสองแล้วเช่นกัน</p>\n<p>Salesforce ยังมีทางเลือกให้พนักงานที่ยังไม่อยากกลับเข้าออฟฟิศ ก็สามารถเลือกทำงานที่บ้านได้จนถึงสิ้นปี 2021</p>\n<p><img src=\"https://www.blognone.com/sites/default/files/externals/a5c065e9a24bc13fa3a45b712192f6b7.png\" /></p>\n<p>ที่มา - <a href=\"https://www.salesforce.com/news/stories/global-return-to-the-office-the-salesforce-approach\">Salesforce</a></p>\n</div></div></div><div><div>Topics: </div><div><div><a href=\"/topics/salesforce\">Salesforce</a></div><div><a href=\"/topics/covid-19\">COVID-19</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ae78f12f6fc7c232d6ecb9d347bdd320d32a9c792ba8372b4c8acebe531b0e6a","category":"Thai"}