{"title":"Facebook จะสำรวจความเห็น อยากเห็นโพสต์แบบไหน เพื่อเอาไปปรับอัลกอริทึมบน News Feed","link":"https://www.blognone.com/node/122313","date":1619146830000,"content":"<div><div><div><p>Facebook ประกาศทดสอบความเห็นผู้ใช้งานทั่วโลก เกี่ยวกับความรู้สึกเวลาเห็นโพสต์ใดๆ บนหน้าฟีด ซึ่ง Facebook จะนำผลสำรวจไปปรับอัลกอริทึมการแสดงเนื้อหาใหม่ โดย Facebook จะให้ตอบแบบสอบถามด้านล่างโพสต์ว่าคุณรู้สึกอย่างไรกับโพสต์นี้ โพสต์นี้สร้างแรงบันดาลใจหรือไม่ ในระดับใด</p>\n<p>Facebook ระบุด้วยว่า ในขั้นต่อไป จะทำการสำรวจความเห็นว่าผู้ใช้อยากเห็นโพสต์ประเภทไหนน้อยลง โดยจะทำการสำรวจเป็นหัวข้อๆ ไป เช่น หัวข้ออาหาร สัตว์เลี้ยง กีฬา การเมือง เป็นต้น</p>\n<p><img src=\"https://www.blognone.com/sites/default/files/externals/2c727e7ad8d3258d9c26450faad97ec8.jpg\" /></p>\n<p>จากประเด็นการเมืองที่กำลังมีปัญหากันนี้ Facebook ได้รับเสียงสะท้อนจากผู้ใช้งานว่าเจอโพสต์การเมืองเยอะเกินไป อนาคต Facebook จึงจะพยายามทำความเข้าใจว่า โพสต์แบบไหนที่สร้างประสบการณ์เชิงลบ อาจพิจารณาจากการกดโกรธ และจะคอยถามผู้ใช้ว่าอยากเห็นโพสต์แบบไหนน้อยลง นอกจากนี้ Facebook จะปรับเปลี่ยนหน้าตาโพสต์ในฟีดใหม่เล็กน้อย เพิ่มไอคอนกากบาทให้ผู้ใช้กดซ่อนโพสต์ได้ง่ายขึ้น</p>\n<p><img src=\"https://www.blognone.com/sites/default/files/externals/d077e395d4a39d7099b463be08d21715.jpg\" /></p>\n<p>การทดสอบครั้งนี้สอดคล้องกับแนวทาง Facebook ที่จะลดเนื้อหาการเมืองให้น้อยลง ซึ่งถูกวิจารณ์ว่าสร้างความแตกแยกในสังคมสหรัฐฯ และเป็นส่วนหนึ่งที่ทำให้เกิดเหตุการณ์บุกรัฐสภาเมื่อวันที่ 6 มกราคมที่ผ่านมา</p>\n<p>ที่มา - <a href=\"https://about.fb.com/news/2021/04/incorporating-more-feedback-into-news-feed-ranking/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/news-feed\">News Feed</a></div><div><a href=\"/topics/algorithm\">Algorithm</a></div><div><a href=\"/topics/politics\">Politics</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"837fc419cbad9fa6fb092badc65484512c7fccb653c720e6df3e5516e2a9defa","category":"Thai"}