{"title":"เปิดตัว Brewmaster เกมจำลองการคราฟต์เบียร์ ลง PlayStation 4, 5","link":"https://www.blognone.com/node/121987","date":1617247402000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>แม้กฎหมายบ้านเราจะยังไม่เอื้อให้กับการทำคราฟต์เบียร์โดยผู้ประกอบการรายย่อยเท่าที่ควร แต่หากใครมีความฝันที่จะเป็นนักทำเบียร์ เกม Brewmaster บนเครื่อง PlayStation 4 และ 5 ที่จะเปิดตัวในปี 2022 อาจทำให้ฝันคุณเป็นจริงได้ แม้จะน่าเสียดายที่คุณอาจจะไม่มีโอกาสชิมเบียร์ที่ต้มเอง</p>\n<p>Brewmaster สร้างโดยทีมงาน Auroch ในเมือง Bristol ประเทศอังกฤษ เมืองที่วงการคราฟต์เบียร์กำลังบูม เกมนี้จะเปิดโอกาสให้คุณต้มเบียร์ในฝันได้หลากหลายชนิด ทั้ง IPA, NEIPA, Stout, Cider หรืออื่นๆ เล่นได้ทั้งมือใหม่ที่ไม่เคยรู้จักการต้มเบียร์มาก่อน หรือเซียนต้มเบียร์ระดับเทพ</p>\n<p>คุณจะสามารถปรับสูตรต่างๆ ได้เอง ทั้งชนิดของ ฮอป เกรน ยีสต์ ความซ่า คาแรคเตอร์ของเบียร์ รวมถึงใส่ส่วนผสมอื่นๆ เช่นผลไม้ รวมถึงออกแบบฉลากแปะขวดเอง และเลือกขนมที่กินแกล้มในตอนเสิร์ฟได้อีกด้วย และคุณจะได้วางขายเบียร์ที่คุณคราฟต์เอง ขยายร้านเบียร์ ซื้ออุปกรณ์โต๊ะเก้าอี้ และอุปกรณ์ต้มเบียร์ใหม่ๆ หรือจะเล่นแบบ Creative mode ที่ปลดล็อกของทุกอย่างให้ฟรี ให้คุณได้ต้มเบียร์ที่ต้องการได้ตามใจก็ได้</p>\n<p>น่าเสียดายที่ดูเหมือนเกมนี้จะเป็นเกมเอ็กซ์คลูซีฟของ PlayStation แต่ในยุคหลังที่เกมเอ็กซ์คลูซีฟหลายเกม เมื่อเวลาผ่านไปก็ยังสามารถไปลงเครื่องอื่นได้ ชาวพีซีและเครื่องคอนโซลก็ยังมีความเป็นไปได้ที่จะได้เล่นเกมนี้ แม้อาจจะต้องรอหลังลง PlayStation ไปหน่อยก็ตาม</p>\n<p><img alt=\"No Description\" src=\"https://www.blognone.com/sites/default/files/externals/238e0fc17d394e7403be6b38765690f6.jpg\" ></p>\n<iframe width=\"640\" height=\"365\" src=\"https://www.youtube.com/embed/oLFW_FOojKg\" title=\"YouTube video player\" frameborder=\"0\" allow=\"accelerometer; autoplay; clipboard-write; encrypted-media; gyroscope; picture-in-picture\" allowfullscreen=\"\"></iframe><p>ที่มา - <a href=\"https://blog.playstation.com/2021/03/31/brew-your-perfect-beer-in-new-sim-brewmaster/#sf244478338\">PlayStation</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/playstation\">PlayStation</a></div><div class=\"field-item odd\"><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d68d8d40ab447ff1ec02d0a4de8990c9bc046e00c377115b40fdcd1f5214bf9","category":"Thai"}