{"title":"แอปเปิลแจงมาตรการป้องกันคนนำ AirTag ไปแอบตามตัวคนอื่น: ส่งเสียงเตือน, เช็คหมายเลขซีเรียลได้จากแอนดรอยด์","link":"https://www.blognone.com/node/122292","date":1619019663000,"content":"<div><div><div><p>หลังจากแอปเปิลเปิดตัว AirTag ไปเมื่อวานนี้ ประเด็นหนึ่งที่ถูกพูดถึงในงานคือการป้องกันการนำ AirTag ไปติดตามตัวคนอื่นโดยไม่ได้รับความยินยอม เช่น นำไปวางใส่กระเป๋า หรือไปวางใส่รถ ทำให้เจ้าของแท็กสามารถติดตามตัวเหยื่อผ่านแอป Find My ได้ต่อเนื่องโดยอาศัยเครือข่าย Find My ที่เป็นอุปกรณ์ iOS จำนวนมาก</p>\n<p>แอปเปิลแยกแนวทาง 2 แนวทาง คือ</p>\n<ol>\n<li><strong>เตือนผ่านอุปกรณ์ iOS</strong> (iPad, iPhone, และ iPod Touch) ของเหยื่อที่อาจจะถูกติดตามตัวเอง โดยเมื่ออุปกรณ์ iOS พบ AirTag ของผู้อื่นเป็นเวลานาน จะขึ้นแจ้งเตือนว่า พบ AirTag อยู่ใกล้ ผู้ใช้สามารถสั่งให้ AirTag ที่อยู่ใกล้ตัวส่งเสียง และอ่านหมายเลขซีเรียลของ AirTag ได้ผ่าน NFC</li>\n<li><strong>เตือนด้วยเสียง</strong>  ในกรณีที่เหยื่ออาจจะไม่ได้ใช้ iOS ตัว AirTag เองจะร้องเตือนอัตโนมัติ เมื่ออยู่ห่างจากเจ้าของช่วงเวลาหนึ่ง (แอปเปิลไม่ระบุว่านานเท่าใด) จะร้องขึ้นมาเอง ผู้ใช้โทรศัพท์มี NFC แม้จะเป็นแอนดรอยด์ก็อ่านหมายเลขซีเรียลได้เช่นกัน</li>\n</ol>\n<p>ตัว AirTag นั้นประกาศหมายเลขประจำตัวชั่วคราวออกมาผ่าน Bluetooth LE ตามโปรโตคอล Find My โดยหมายเลขนี้จะเปลี่ยนไปทุกวัน ทำให้แม้แต่ตัว iOS เองก็ไม่รู้ว่า AirTag ที่พบว่าติดตัวเราอยู่นั้นอยู่กับเรามากี่วันแล้ว ทำได้เพียงการตรวจหมายเลขซีเรียลจาก NFC เท่านั้น</p>\n<p>แอปเปิลไม่ได้ชี้แจงกรณีที่ผู้ใช้ดัดแปลง AirTag ให้ไม่ส่งเสียง และไม่ได้ระบุว่า<a href=\"https://www.blognone.com/node/122085\">อุปกรณ์จากผู้ผลิตรายอื่นๆ</a> ต้องส่งเสียงเหมือนกันหรือไม่</p>\n<p>ที่มา - <a href=\"https://support.apple.com/en-us/HT212227\">Apple</a></p>\n<p><img src=\"https://www.blognone.com/sites/default/files/externals/392f4d7b07db91e56f2f28aa1161f4ef.jpg\" /></p>\n</div></div></div><div><div>Topics: </div><div><div><a href=\"/topics/airtag\">AirTag</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8bcec1cbac351273caca5a2054c45103ad2ad9f8ab3b7511878d93702adb9900","category":"Thai"}