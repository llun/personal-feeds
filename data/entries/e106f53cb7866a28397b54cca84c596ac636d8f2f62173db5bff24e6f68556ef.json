{"title":"AWS ระบุบริการสตรีมมิ่งหลักๆ ล้วนเป็นลูกค้า ชูบริการสตรีมมิ่งแบบผู้ชมมีส่วนร่วม","link":"https://www.blognone.com/node/122804","date":1621667833000,"content":"<div><div><div><p>ในงานประชุมออนไลน์ AWS Summit Online ASEAN Media Briefing: Next Generation Technologies เมื่อวันที่ 19 พฤษภาคมที่ผ่านมา Dean Samuels, Chief Technologist ประจำ ASEAN และ Shweta Jain หัวหน้าฝ่ายพัฒนาธุรกิจฝั่งมีเดียและสื่อบันเทิงประจำ APAC ของ AWS ให้ข้อมูลถึงเทคโนโลยีสตรีมมิ่งในปัจจุบัน และอนาคตของวิดีโอสตรีมมิ่ง</p>\n<p>AWS พูดถึงการที่ทั้ง Netflix และ Disney+ รวมถึง Disney+ Hotstar ที่เตรียมเปิดตัวในบ้านเรา ใช้ระบบ AWS เป็นระบบหลังบ้าน เพื่อจัดการข้อมูลไฟล์วิดีโอสตรีมมิ่ง ลดการดีเลย์ของการถ่ายทอดกีฬาสด วิเคราะห์คอนเทนต์ ระบบฐานข้อมูล รวมไปถึงการใช้ระบบ AI / machine learning ชื่อ Amazon Rekognition ของ AWS เพื่อช่วยในการตรวจสอบจัดการคอนเทนต์</p>\n<p><img src=\"https://www.blognone.com/sites/default/files/externals/ee88ca77387ef425797637de36d6ab87.png\" /><img src=\"https://www.blognone.com/sites/default/files/externals/e84336cc5b25e250c708a19d450df387.png\" /></p>\n<p>Amazon Rekognition สามารถตรวจหาไตเติ้ลเริ่มเรื่องและเอนด์เครดิต (ส่วนหนึ่งของระบบ Skip Intro และเล่นตอนต่อไปของบริการต่างๆ) รวมไปถึงยังวิเคราะห์ ใบหน้า สิ่งของ หรือการเปลี่ยนฉากในวิดีโอได้ด้วย computer vision และสามารใช้ตัดเข้าสู่โฆษณา ตรวจจับและเซ็นเซอร์ปืน ภาพโป๊เปลือยแบบอัตโนมัติ ให้เหมาะกับระดับผู้ชมและตรงตามมาตรฐานที่แตกต่างกันไปของแต่ละประเทศในภูมิภาคเอเชียได้</p>\n<p><img src=\"https://www.blognone.com/sites/default/files/externals/5a467eddefe1d1f6a89f1ade047dc30e.png\" /></p>\n<p>AWS ยังแสดงตัวอย่างการใช้งานที่หลากหลายของระบบ <a href=\"https://www.blognone.com/node/117531\">Amazon Interactive Video Service (Amazon IVS)</a> หรือระบบวิดีโอสตรีมมิ่งที่ผู้ชมมีส่วนรวม ซึ่งพัฒนาต่อมาจาก Twitch และเปิดให้เช่าใช้งานได้เมื่อเดือนกรกฎาคมปีที่แล้ว โดยโชว์การใช้งานต่างๆ เช่นใช้ไลฟ์ขายของ โดยระบบจะแสดงลิงก์ซื้อของขึ้นมาด้านข้างวิดีโอทันที ใช้ในการศึกษา เช่นการตอบคำถามหรือแบบสอบถาม การคอมเมนต์ในวิดีโอแบบทันที โดยมีความหน่วงของการโต้ตอบที่ต่ำมาก</p>\n<p><img src=\"https://www.blognone.com/sites/default/files/externals/94a111562f1a168e18bea02387eec34f.png\" /></p>\n<p>ตัวอย่างบริการที่เริ่มนำ Amazon IVS ไปใช้ในอาเซียน ได้แก่ GOX บริการสตรีมเกมสดของอินโดนีเซีย ที่ระยะดีเลย์ของวิดีโอลดลงจาก 20 วินาที เหลือเพียง 4 วินาทีหลังเปลี่ยนจากใช้ระบบของท้องถิ่นมาเป็น IVS และทำให้การมีส่วนร่วมของคนดูเพิ่มขึ้นถึง 379%</p>\n<p><img src=\"https://www.blognone.com/sites/default/files/externals/6bbc7c8fc2cb655dd42b6dd379979f00.png\" /></p>\n<p>ยิ่งบริการวิดีโอสตรีมมิ่งเป็นที่แพร่หลายเท่าไร ดูเหมือนว่าระบบของ AWS จะถูกนำไปใช้งานมากขึ้นเท่านั้น โดยเฉพาะบริการวิดีโอสตรีมมิ่งที่ผู้ชมมีส่วนร่วมได้ ซึ่งน่าจะแพร่หลายมากขึ้นเรื่อยๆ และอาจมีการใช้งานที่นอกเหนือไปจากวงการสตรีมเกม ไลฟ์สดขายของ หรือการศึกษามากขึ้นในอนาคต</p>\n<p>ที่มา - งาน AWS Summit Online ASEAN Media Briefing: Next Generation Technologies</p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/amazon\">Amazon</a></div><div><a href=\"/topics/cloud\">Cloud</a></div><div><a href=\"/topics/video-streaming\">Video Streaming</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e106f53cb7866a28397b54cca84c596ac636d8f2f62173db5bff24e6f68556ef","category":"Thai"}