{"title":"Grab ประกาศเข้าตลาดหุ้น NASDAQ ด้วยวิธี SPAC มูลค่ากิจการ 39.6 พันล้านดอลลาร์","link":"https://www.blognone.com/node/122164","date":1618314128000,"content":"<div><div><div><p>หลังจาก<a href=\"https://www.blognone.com/node/121665\">ลือกันมาสักระยะ</a> วันนี้ Grab Holdings ประกาศแผนนำบริษัทเข้าตลาดหลักทรัพย์ NASDAQ ด้วยวิธีการ SPAC แทนการขายหุ้น IPO ตามปกติ</p>\n<p>SPAC หรือ Special Purpose Acquisition Companies เป็นวิธีการเข้าตลาดหลักทรัพย์สหรัฐที่กำลังได้รับความนิยมในรอบปีที่ผ่านมา รูปแบบคือตั้งบริษัทใหม่ขึ้นมาโดยระบุเป้าหมายเพื่อการนี้โดยเฉพาะ จากนั้นนำเข้าตลาดหลักทรัพย์ก่อน และค่อยไปซื้อกิจการของบริษัทเป้าหมายอีกรอบ สุดท้ายจึงเปลี่ยนชื่อบริษัท SPAC เป็นชื่อบริษัทเป้าหมายในภายหลัง ข้อดีของวิธีนี้คือช่วยลดระยะเวลาของการนำบริษัทเข้าตลาดลง เมื่อเทียบกับวิธี IPO (<a href=\"https://brandinside.asia/bi-knowledge-spac-one-of-the-method-to-listing-in-stock-exchange/\">อ่านรายละเอียดเรื่อง SPAC</a>)</p>\n<p>กรณีของ Grab จะใช้บริษัท SPAC ชื่อว่า Altimeter Growth Corp. ที่อยู่ในตลาด NASDAQ อยู่แล้ว (ตัวย่อ AGC) มูลค่าการซื้อกิจการ (หลังควบรวมแล้ว) จะอยู่ที่ 39.6 พันล้านดอลลาร์ ถือเป็นบริษัทจากเอเชียตะวันออกเฉียงใต้ที่ใหญ่ที่สุดที่เข้าขายหุ้นในสหรัฐอเมริกา เมื่อเสร็จกระบวนการแล้วจะเปลี่ยนตัวย่อบริษัทเป็น \"GRAB\"</p>\n<p>Grab รายงานว่ามีตัวเลขธุรกรรมรวม (gross merchandise value หรือ GMV) ตลอดปี 2020 อยู่ที่ราว 12.5 พันล้านดอลลาร์ ซึ่งเติบโตขึ้นจากช่วงก่อน COVID-19 ระบาดด้วย</p>\n<p>ตอนนี้บอร์ดของ Grab และ Altimeter อนุมัติดีลแล้ว ขั้นถัดไปคือผู้ถือหุ้นต้องอนุมัติ และกระบวนการทางเอกสารอื่นๆ ซึ่งจะใช้เวลาอีกไม่กี่เดือนข้างหน้าจะเสร็จสิ้น</p>\n<p><img src=\"https://www.blognone.com/sites/default/files/externals/e6d180d3bb8ea9e0862aaa0bfdd37338.jpg\" /></p>\n<p>disclaimer: LINE MAN Wongnai บริษัทแม่ของ Blognone เป็นคู่แข่งธุรกิจของ Grab ในประเทศไทย</p>\n<p>ที่มา - <a href=\"https://www.grab.com/sg/press/others/grab-go-public-in-partnership-with-altimeter/\">Grab</a></p>\n</div></div></div><div><div>Topics: </div><div><div><a href=\"/topics/grab\">Grab</a></div><div><a href=\"/topics/spac\">SPAC</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b63ac75cbc8eefaf635fd7af85eb7fde99c09753721c81a7915272ea133d65b5","category":"Thai"}