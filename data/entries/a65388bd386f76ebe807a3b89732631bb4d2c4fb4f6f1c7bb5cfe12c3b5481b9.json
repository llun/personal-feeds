{"title":"TSMC สู้วิกฤตภัยแล้งในไต้หวัน ด้วยการสร้างโรงบำบัดน้ำเสียกลับมาใช้ใหม่","link":"https://www.blognone.com/node/122325","date":1619170765000,"content":"<div><div><div><p>TSMC เตรียมสู้ภัยแล้งที่รุนแรงที่สุดในรอบ 50 ปีในไต้หวัน <a href=\"https://www.blognone.com/node/121386\">หลังรัฐสั่งลดการใช้น้ำเมื่อเดือนกุมภาพันธ์ที่ผ่านมา</a> ด้วยการสร้างโรงบำบัดน้ำเสียที่เมืองไถหนาน เมืองที่มีโรงงานผลิตชิปสถาปัตยกรรม 5nm สำหรับ iPhone และ Macbook ของบริษัท เพื่อนำน้ำเสียจากกระบวนการอุตสาหกรรมกลับมาใช้ซ้ำในกระบวนการผลิต</p>\n<p>TSMC ระบุว่าโรงงานนี้จะแล้วเสร็จภายในปี 2021 และจะบำบัดน้ำกลับมาใช้ได้ถึง 67,000 ตัน ภายในปี 2024 หรือเกือบครึ่งของความต้องการใช้น้ำต่อวันในกระบวนการผลิตชิปของ TSMC ที่อยู่ที่ราวๆ 156,000 ตันเลยทีเดียว</p>\n<p>ในปี 2019 ที่ผ่านมา TSMC รีไซเคิลน้ำมาใช้ซ้ำได้กว่า 133.6 ล้านตัน แต่น้ำเพียงบางส่วนเท่านั้นที่บริสุทธิ์พอที่จะนำมาใช้ในกระบวนการผลิตชิปที่มีความอ่อนไหวต่อสิ่งปนเปื้อนสูงได้ ส่วนในไถจง อีกเมืองหนึ่งที่มีโรงงานของ TSMC เช่นกัน บริษัทก็เริ่มประสานงานกับรัฐ เตรียมขุดบ่อบาดาลเพิ่มเติมอีกกว่า 88 บ่อแล้ว</p>\n<p>ปัจจุบันวิกฤตภัยแล้งของไต้หวัน รุนแรงถึงขั้นรัฐต้องหยุดจ่ายน้ำสองวันต่อสัปดาห์ในบางเมืองจนถึงสิ้นเดือนนี้ หรือจนกว่าปริมาณน้ำฝนจะเพิ่มขึ้น และโรงงานผลิตชิปต่างๆ นอกเหนือจาก TSMC เช่น United Microelectronics และ Winbond ก็ต้องใช้บริการรถบรรทุกน้ำหรือโรงเก็บน้ำท้องถิ่น และภัยแล้งครั้งนี้อาจมีส่วนทำให้วิกฤตขาดแคลนชิปยังไม่ผ่านพ้นไปได้ง่ายๆ ในเร็ววัน</p>\n<p>ที่มา - <a href=\"https://asia.nikkei.com/Business/Tech/Semiconductors/TSMC-tackles-Taiwan-drought-with-plant-to-reuse-water-for-chips\">Nikkei</a></p>\n<p><img src=\"https://www.blognone.com/sites/default/files/externals/d3ba1b219c19f4fe8e1d139f7345c486.jpg\" /></p>\n</div></div></div><div><div>Topics: </div><div><div><a href=\"/topics/tsmc\">TSMC</a></div><div><a href=\"/topics/taiwan\">Taiwan</a></div><div><a href=\"/topics/semiconductor\">Semiconductor</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a65388bd386f76ebe807a3b89732631bb4d2c4fb4f6f1c7bb5cfe12c3b5481b9","category":"Thai"}