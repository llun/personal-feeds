{"title":"แนะนำ Sony IMX789 เซ็นเซอร์กล้องขนาด 1/1.35 นิ้ว รุ่นคัสตอมที่สร้างมาเพื่อ OnePlus 9","link":"https://www.blognone.com/node/122256","date":1618887112000,"content":"<div><div><div><p>จุดเด่นของ OnePlus 9 นอกจากเทคโนโลยีกล้อง <a href=\"https://www.blognone.com/node/121853\">Hasselblad</a> ที่ช่วยให้สีที่เป็นธรรมชาติขึ้นกับภาพจากกล้องอัลตร้าไวด์ที่ขอบภาพไม่บิดเบี้ยวแล้ว OnePlus ยังพูดถึงอีกองค์ประกอบของกล้องที่สำคัญไม่แพ้กัน คือเซ็นเซอร์ภาพ Sony IMX789 รุ่นคัสตอมที่ OnePlus ทำร่วมกับ Sony เป็นเวลากว่า 2 ปี เพื่อให้ได้เซ็นเซอร์กล้องที่สร้างมาเป็นพิเศษเพื่อมือถือซีรีส์ OnePlus 9</p>\n<p>Sony IMX789 เป็นเซ็นเซอร์ขนาด ขนาด 1/1.35 นิ้ว ใหญ่ขึ้นพอสมควรเมื่อเทียบกับ Sony IMX586 ขนาด 1/2 นิ้ว บน OnePlus 8T Pro และมีจำนวนพิกเซลอยู่ที่ 52 ล้านพิกเซล บนดีไซน์แบบ Quad Bayer หรือ 4 พิกเซลที่สามารถถ่ายภาพได้ 2 ค่าการเปิดรับแสง (exposure) พร้อมกัน ทำให้ได้ภาพ HDR ที่มีคุณภาพดีขึ้น และลด ghosting หรือเงาของภาพที่เกิดจากการขยับวัตถุ และยังสามารถรวม 4 พิกเซลเป็น 1 พิกเซล (pixel binning) เพื่อถ่ายภาพในที่ที่มีแสงน้อยได้เท่ากับพิกเซลที่มีขนาด 2.24 μm</p>\n<p>ตัวเซ็นเซอร์มีอัตราส่วนรวมอยู่ที่ 16:11 แต่จะแบ่งใช้เป็นแบบ 4:3 สำหรับถ่ายภาพนิ่ง และ 16:9 สำหรับถ่ายวิดีโอ 4K 120FPS นอกจากนี้ยังมีเทคโนโลยี 2x2 OCL (On-Chip Lens) ที่ทำงานร่วมกับ Laser Autofocus ช่วยเพิ่มความเร็วในการหาระยะโฟกัสของกล้อง</p>\n<p><img src=\"https://www.blognone.com/sites/default/files/externals/f3711b5962ecca312d2662bd9f2a07ca.jpg\" /></p>\n<p>IMX789 ยังมีความสามารถในการถ่ายภาพ RAW แบบ 12 bit ที่เก็บสีได้ถึง 68.7 พันล้านสี มี <a href=\"https://www.princetoninstruments.com/learn/camera-fundamentals/full-well-capacity-pixel-saturation\">FWC (Full Well Capacity)</a> หรือจำนวนประจุเต็มที่ต่อพิกเซลสูงขึ้น ช่วยลดอาการ bloom เมื่อถ่ายภาพที่มีแสงมาก มี RN (Read Noise) ต่ำ ลด noise เมื่อถ่ายภาพแสงน้อย มี DOL-HDR หรือ Digital Overlap High Dynamic Range ระบบซ้อนทับภาพต่าง exposure เพื่อลด artifacts และทำให้คุณภาพของ HDR โดยรวมดีขึ้น</p>\n<p><img src=\"https://www.blognone.com/sites/default/files/externals/931b1f77948c74a1e4a6bd4676ba2c05.jpg\" /></p>\n<p>OnePlus ยังระบุเพิ่มเติมว่าแค่ฮาร์ดแวร์อย่างเดียวคงไม่เพียงพอ แต่ระบบกล้องสมาร์ทโฟนที่ดีในปัจจุบันจะต้องเป็นการผสานระหว่างฮาร์ดแวร์และซอฟต์แวร์ ซึ่งจะทยอยออกอัพเดตที่ปรับปรุงและพัฒนาประสิทธิภาพของกล้องต่อไปในอนาคต</p>\n<p>อย่างไรก็ตาม แม้ OnePlus 9 และ 9 Pro จะใช้เซ็นเซอร์หลักเป็น Sony IMX789 รุ่นนี้เหมือนกัน และดูเผินๆ เหมือนจะต่างกันแค่กล้องเทเลโฟโต้ที่เพิ่มมาใน 9 Pro แต่จริงๆ แล้ว OnePlus 9 ถูกตัดระบบกันสั่นแบบออปติคัล (OIS) ที่เคยมีใน OnePlus 8T ออก เหลือเพียงกันสั่นแบบอิเล็กทรอนิกส์ (EIS) เท่านั้น</p>\n<p>OnePlus 9 รุ่นธรรมดา จึงถ่ายภาพหรือวิดีในที่ที่มีแสงน้อยได้แย่กว่า OnePlus 9 Pro ซึ่งการตัด OIS ออกนี้ อาจเป็นการลดต้นทุนที่เพิ่มขึ้นจากเซ็นเซอร์ใหม่และกล้อง Hasselblad ซึ่งก็คงกลายมาเป็นอีกปัจจัยที่ผู้ใช้ต้องพิจารณาว่าจะเลือกซื้อ OnePlus 9 หรือ 9 Pro ดี</p>\n<p>ที่มา - <a href=\"https://forums.oneplus.com/threads/deep-dive-meet-oneplus-9-pros-imx789-sensor.1419826/\">OnePlus Forum</a></p>\n</div></div></div><div><div>Topics: </div><div><div><a href=\"/topics/oneplus\">OnePlus</a></div><div><a href=\"/topics/oneplus-9\">OnePlus 9</a></div><div><a href=\"/topics/sensor\">Sensor</a></div><div><a href=\"/topics/camera\">Camera</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"aa14d75e5426c1a17f60f136b2e4e39ec4a7eecda6a7117cd65cf0e6cd1fb5cc","category":"Thai"}