{"title":"[Windows 11] Microsoft ออกอัพเดต PC Health Check บอกผู้ใช้ว่าสแกนไม่ผ่านเพราะอะไร","link":"https://www.blognone.com/node/123418","date":1624675086000,"content":"<div><div><div><p>ประเด็นที่สร้างความสับสนไม่น้อยในเรื่องการอัพเกรดเป็น Windows 11 คือ<a href=\"https://www.blognone.com/node/123388\">สเปกฮาร์ดแวร์ขั้นต่ำ</a>ที่ดูจะค่อนข้างจุกจิก ทั้งรุ่นของซีพียูที่ Microsoft แนะนำและเรื่อง TPM (Trusted Platform Module) ที่คลุมเครือว่าเวอร์ชันไหนใช้ได้บ้าง (<a href=\"https://www.blognone.com/node/123410\">อ่านข่าวประกอบ</a>) โดย Microsoft เองก็ได้ปล่อยโปรแกรม PC Health Check ออกมาให้นำไปสแกนว่าคอมพิวเตอร์ของตนจะรัน Windows 11 ได้หรือไม่ แต่ก็ยังสร้างความสับสนอีกว่าผลสแกนออกมาไม่ผ่านทั้งที่ผู้ใช้คิดว่าเครื่องตนน่าจะรันได้</p>\n<p>ฝั่ง Microsoft เองก็ทราบเรื่องนี้ โดย Steve Dispensa ผู้บริหารฝั่ง Windows ก็ได้ทวีตว่าทีมงานจะปล่อยอัพเดตโปรแกรม PC Health Check เรื่อยๆ ในช่วงเวลา 2-3 สัปดาห์ข้างหน้า และขณะนี้อัพเดตแรกก็ออกมาแล้ว ขยับเลขเวอร์ชันเป็น 2.3 ซึ่งจะบอกผู้ใช้ว่าเหตุผลที่ตรวจสอบสเปกเครื่องแล้วไม่ผ่านคืออะไร</p>\n<p>อย่างไรก็ตามนี่เป็นเพียงอัพเดตแรก และคงยังมี false positive อยู่บ้าง หากทดลองกันแล้วยังมีความไม่ชัดเจนหรือยังไม่ผ่านแต่เราคิดว่าน่าจะผ่านก็คงต้องรออัพเดตต่อๆ ไปและทดสอบอีกครั้ง</p>\n<p>สำหรับคนที่ใช้ PC Health Check เวอร์ชันแรก เพียงกดเข้าโปรแกรมก็จะดาวน์โหลดอัพเดตมาติดตั้งโดยอัตโนมัติ ส่วนผู้ที่ยังไม่เคยทดสอบก็สามารถดาวน์โหลดได้<a href=\"https://aka.ms/GetPCHealthCheckApp\">ที่นี่</a></p>\n<p>ที่มา - <a href=\"https://www.windowscentral.com/microsoft-working-fix-windows-11-pc-health-check-app\">Windows Central</a></p>\n<p><img src=\"https://www.blognone.com/sites/default/files/externals/7d618156f47527f4d997207585a66572.png\" /></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/windows\">Windows</a></div><div><a href=\"/topics/microsoft\">Microsoft</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3860cf08d7450fdf497b5232fe7f95f632e37a463777ee90882a18eb6f98afe","category":"Thai"}