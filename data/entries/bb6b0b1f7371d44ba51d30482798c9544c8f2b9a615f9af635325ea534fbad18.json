{"title":"Xbox ดึงตัวผู้สร้าง Portal และอดีตทีม Stadia เตรียมสร้างเกมเพื่อระบบ xCloud","link":"https://www.blognone.com/node/123327","date":1624349373000,"content":"<div><div><div><p>Peter Wyze หัวหน้าทีมสตูดิโอเกมของ Xbox ให้สัมภาษณ์กับ Polygon ว่า ทีมได้ดึงตัว Kim Swift อดีตดีไซน์ไดเรกเตอร์ของ Google Stadia และหนึ่งในผู้สร้างเกม Portal กับ Left 4 Dead เพื่อมาเตรียมสร้างทีมที่จะโฟกัสในด้านประสบการณ์การเล่นเกมบนคลาวด์ของ Xbox หลัง <a href=\"https://www.blognone.com/node/120956\">Google Stadia ทยอยปิดสตูดิโอเมื่อช่วงต้นปี</a>ที่ผ่านมา</p>\n<p>ปัจจุบันเกมที่เล่นได้บนบริการ xCloud บริการเกมสตรีมมิ่งของ Xbox ที่รวมอยู่ใน Xbox Game Pass ยังเป็นเกมคอนโซลทั่วไปที่ แม้ Xbox จะเตรียม<a href=\"https://www.theverge.com/2021/6/10/22527432/microsoft-xcloud-server-xbox-series-x-hardware-upgrade-game-streaming\">อัพเกรดเครื่องเซิฟเวอร์จาก Xbox One S เป็น Xbox Series X</a> ในอีกไม่กี่สัปดาห์ข้างหน้า แต่ตัวเกมก็ยังเป็นเกมทั่วไปที่สามารถเล่นโดยใช้คอนโซล Xbox Series X จากบ้านได้อยู่ดี</p>\n<p>การดึงตัว Kim Swift มาเพื่อออกแบบเกมที่โฟกัสการเล่นระบบคลาวด์โดยเฉพาะ อาจทำให้เกิดนวัตกรรมใหม่ของการพัฒนาเกมที่จะดึงความสามารถของการรันเครื่องเซิฟเวอร์หลายเครื่องพร้อมกันออกมาได้อย่างเต็มที่ และทำอะไรได้มากกว่าเกมที่ผู้เล่นเล่นได้จากบ้าน</p>\n<p><img src=\"https://www.blognone.com/sites/default/files/externals/cf074a6911af8927c8568dc9c9ccf52e.jpg\" /></p>\n<p>รวมถึงตัวเกมอาจนำความหน่วงที่หลีกเลี่ยงไม่ได้ของบริการเกมสตรีมมิ่ง มาเป็นหนึ่งในปัจจัยที่ต้องแก้ไข ตั้งแต่ในขั้นตอนการออกแบบเกม และทำให้การเล่นเกมผ่านสตรีมมิ่งดีกว่า หรือแทบไม่ต่างจากการเล่นเกมจากบ้านได้ในอนาคต</p>\n<p>Xbox ดูจะจริงจังกับบริการเกมสตรีมมิ่งอย่าง xCloud มากขึ้นเรื่อยๆ นอกจากดึงตัว Kim Swift และอัพเกรดฮาร์ดแวร์เป็น Xbox One X แล้ว ยัง<a href=\"https://www.blognone.com/node/123111\">เตรียมทำแอปสตรีมมิ่งลงสมาร์ททีวี</a> และจะเปิดให้ <a href=\"https://www.blognone.com/node/123251\">Xbox One เล่นเกมของ Xbox Series X ผ่านคลาวด์ได้</a></p>\n<p>แถมก่อนหน้านี้<a href=\"https://www.theverge.com/2021/5/2/22415712/microsoft-xbox-store-cut-epic-games-court-documents\">ในเอกสารจากคดี Epic vs. Apple</a> ยังมีข้อมูลว่า Xbox เตรียมลดการเก็บส่วนแบ่งเกม PC จาก 30% เหลือ 12% หากผู้จัดจำหน่ายยอมมอบสิทธิ์ขาดในการสตรีมเกมให้กับ Xbox อีกด้วย ซึ่งความจริงจังนี้ น่าจะสร้างความหนาวๆ ร้อนๆ ให้กับผู้ให้บริการเกมสตรีมมิ่งเจ้าอื่น เช่น Google Stadia, PS Now และ GeForce Now ได้พอสมควร</p>\n<p>ที่มา - <a href=\"https://www.polygon.com/interviews/22539158/xbox-game-studios-diversity-peter-wyse\">Polygon</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/stadia\">Stadia</a></div><div><a href=\"/topics/portal\">Portal</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb6b0b1f7371d44ba51d30482798c9544c8f2b9a615f9af635325ea534fbad18","category":"Thai"}