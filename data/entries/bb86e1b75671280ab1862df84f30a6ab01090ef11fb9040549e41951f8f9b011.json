{"title":"Samsung เปิดตัวเซ็นเซอร์ ISOCELL JN1 เซ็นเซอร์กล้อง 50 ล้านพิกเซลขนาดเล็กที่สุด","link":"https://www.blognone.com/node/123126","date":1623382671000,"content":"<div><div><div><p>Samsung เปิดตัวเซ็นเซอร์ภาพถ่าย ISOCELL JN1 ประกอบด้วยพิกเซลขนาด 0.64 µm (ไมโครเมตร) จำนวน 50 ล้านพิกเซล มาพร้อมเทคโนโลยี <a href=\"https://www.samsung.com/semiconductor/minisite/isocell/newsroom/blog/isocell-2-0-let-there-be-light/\">ISOCELL 2.0</a> ลดการรบกวนของพิกเซลติดกัน (pixel cross-talk) และเพิ่มความจุจุดอิ่มตัวของพิกเซล 30% (full well capacity) นับเป็นเซ็นเซอร์ความละเอียด 50 ล้านพิกเซลที่ขนาดเล็กที่สุดในตอนนี้</p>\n<p>ISOCELL JN1 ยังมาพร้อมกับเทคโนโลยี Tetrapixel รวม 4 พิกเซลขนาด 0.64 µm เป็น 1 พิกเซล ขนาด 1.28 µm เพื่อถ่ายภาพความละเอียด 12.5 ล้านพิกเซลในที่มืดได้ดีขึ้น มีเทคโนโลยีปรับ ISO อัตโนมัติ Smart-ISO ของ Samsung และระบบออโต้โฟกัสแบบ Double Super PDAF ใช้พิกเซลที่หนาแน่นเป็นสองเท่าสำหรับการวัดระยะและหาโฟกัส</p>\n<p>ISOCELL JN1 ถ่ายวิดีโอแบบ 4K 60fps และ 1080p 240fps ได้ ทั้งนี้ขึ้นอยู่กับองค์ประกอบฮาร์ดแวร์และซอฟต์แวร์อื่นของมือถือด้วย ตัวเซ็นเซอร์มีขนาด 1/2.76 นิ้ว แต่ใช้งานกับโทรศัพท์ที่รองรับเซ็นเซอร์ 1/2.8 นิ้วได้ Samsung ระบุว่าเซ็นเซอร์ใหม่นี้ช่วยลดความหนาของโมดูลกล้องลงได้ราว 10%</p>\n<p>Samsung ประกาศว่าเซ็นเซอร์ ISOCELL JN1 เริ่มผลิตแบบจำนวนมากแล้ว ยังไม่เปิดเผยรุ่นโทรศัพท์ที่จะใช้งานเซ็นเซอร์นี้เป็นรุ่นแรก แต่ในเมื่อเริ่มผลิตจำนวนมากแล้วคาดว่าน่าจะมีโทรศัพท์นำไปใช้งานในอีกไม่นานนัก น่าสนใจว่าเซ็นเซอร์นี้้จะลดความนูนของกล้องมือถือที่เพิ่มขึ้นเรื่อยๆ ในช่วงหลังนี้ได้แค่ไหน</p>\n<p>ที่มา - <a href=\"https://news.samsung.com/global/samsung-breaks-new-ground-with-mass-production-of-industrys-smallest-0-64micrometer-pixel-mobile-image-sensor?utm_source=rss&amp;utm_medium=direct\">Samsung</a></p>\n<p><img src=\"https://www.blognone.com/sites/default/files/externals/e587691a3fcd310e09ee0f9b2da243ec.jpg\" /></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/camera\">Camera</a></div><div><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb86e1b75671280ab1862df84f30a6ab01090ef11fb9040549e41951f8f9b011","category":"Thai"}