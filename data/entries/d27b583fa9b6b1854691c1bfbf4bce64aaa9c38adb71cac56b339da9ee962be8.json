{"title":"R2-D2: The Memory of Star Wars","link":"https://markpeak.net/r2-d2-the-memory-of-star-wars/","date":1626064086000,"content":"<p>หลังจากดู <a href=\"https://markpeak.net/solo-a-star-wars-story/\">Solo</a> จบไป ทำให้สถานะตอนนี้คือดูภาพยนตร์ Star Wars ฉบับครบทั้ง 11 ภาคแล้ว (3 ไตรภาค + Rogue One + Solo)</p>\n<p>เนื่องจากผมไม่ค่อยมีความอดทนในการดูซีรีส์มากนัก เลยไม่ได้ดูซีรีส์เลยสักภาค ไม่ว่าจะเป็น Clone Wars, Rebels หรือ The Mandalorian (เรื่องหลังเดี๋ยวจะพยายามดู) ก็ขอนับเฉพาะจักรวาลในหนังโรงแล้วกัน</p>\n<p>ถ้าเรานับเฉพาะภาคหลัก 3 ไตรภาค (Episode I-IX) หรือที่เรียกกันว่า Skywalker Saga ที่กินเวลาในเรื่องยาวประมาณ 67 ปี มีตัวละครเพียง 2 ตัวที่ปรากฏตัวและมีบทบาทในหนังทั้ง 9 ภาค คือ หุ่นยนต์คู่หู R2-D2 กับ C3-PO ที่บังเอิญมาอยู่ในจังหวะเปลี่ยนผ่านสำคัญของจักรวาลมาโดยตลอด ตั้งแต่ยุคสาธารณรัฐ มาจนถึงการล่มสลายของ Final Order</p>\n<p>หมายเหตุ: ถ้านับจริงๆ คือ R2-D2 กับ C3-PO มีโผล่มานิดนึงใน Rogue One ด้วย (รวมเป็น 10 ภาค) แต่ไม่ได้โผล่มาใน Solo</p>\n<p>เนื่องจากความทรงจำเริ่มเรือนลาง เลยต้องไปค้นข้อมูลดู พบว่า</p>\n<ul>\n<li>R2-D2 เป็นหุ่นยนต์จากดาว Naboo ในยานของ Queen Padme Amidala ซึ่งในยานมีหุ่น R2 หลายตัว แต่รอดมาได้แค่ตัวเดียว</li>\n<li>C3-PO เป็นหุ่นที่สร้างโดย Anakin Skywalker ในวัยเด็กบน Tatooine เพื่อมาช่วยงานบ้านแม่</li>\n</ul>\n<p>หุ่นทั้งสองตัวมาเจอกันเมื่อยานของ Amidala เสียหาย ต้องลงจอดฉุกเฉินที่ดาว Tatooine และได้กลายเป็นคู่หูกันนับตั้งแต่นั้นมา ผ่านสงคราม Clone Wars และการก่อตั้งจักรวรรดิ พร้อมทั้งสูญเสีย “อดีตเจ้านาย” คือ Amidala เสียชีวิต และ Anakin กลายเป็น Darth Vader</p>\n<p>หลังเหตุการณ์ใน Episode III หุ่นทั้งสองตัวถูกส่งต่อให้ Bail Organa พ่อบุญธรรมของเจ้าหญิง Leia และไปอยู่ที่ดาว Alderaan ที่รับเจ้าหญิง Leia ไปเลี้ยง</p>\n<p>การที่ C3-PO เป็นหุ่นพูดได้ และกุมความลับของจักรวรรดิเอาไว้มากมาย ทำให้ Bail Organa ลบความทรงจำของ C3-PO เพื่อความปลอดภัยของ Leia แต่กรณีของ R2-D2 ที่พูดอะไรไม่ได้นอกจากบี๊ป เลยไม่ถูกลบความทรงจำใดๆ</p>\n<p>R2-D2 และ C3-PO กลายเป็นหุ่นติดตามของ Leia และได้กลับมายัง Tatooine อีกครั้งใน Episode IV โดยถูกเผ่า Jawa จับไปแล้วนำมาขายให้กับ Lars Owen ลุงของ Luke Skywalker เพื่อมาเป็นหุ่นช่วยงานในฟาร์ม ทำให้ Luke กลายเป็นเจ้าของคนใหม่ของหุ่นทั้งสองตัว</p>\n<p>หุ่น R2 พยายามตามหา Obi-Wan Kenobi เพื่อไปช่วยเจ้าหญิง Leia ทำให้สุดท้ายหุ่นทั้งสองได้กลับมาเจอ Obi-Wan อีกครั้ง เนื่องจากภาค IV สร้างก่อน III <a href=\"https://www.reddit.com/r/StarWars/comments/7okgpf/why_didnt_obi_wan_recognize_r2d2/\">เราจึงไม่เห็นฉากว่า Obi-Wan รู้จักหุ่นทั้งสองตัว</a> (Obi-Wan พูดในเรื่องว่า “จำไม่ได้นะว่าเคยเป็นเจ้าของดรอยด์” แต่ใน A New Hope ฉบับนิยายที่เขียนทีหลัง Obi-Wan มีฉากพูดกับ R2-D2 บอกว่ายินดีที่ได้กลับมาบินด้วยกันอีกนะ – <a href=\"https://scifi.stackexchange.com/questions/31778/why-didnt-obi-wan-remember-r2-d2-and-c-3po-in-a-new-hope\">Stack Exchange</a>)</p>\n<p>หลังชัยชนะใน Episode VI หุ่นทั้งสองตัวมาอยู่กับฐานทัพของฝ่ายต่อต้านที่ดาว D’Qar โดยเจอกับเจ้าของคนใหม่คือ Rey และสู้กันมาจนได้ชัยชนะหลัง Battle of Exegol ใน Episode IX (C3-PO ถูกลบความจำอีกครั้ง แต่ R2-D2 มีแบ็คอัพไว้)</p>\n<p>การแต่งเรื่องของ Lucasfilm/Disney แบบนี้ก็มีสเน่ห์มิใช่น้อย คนที่เห็นความเป็นไปทั้งหมดของตำนาน Skywalker การขึ้นและลงของจักรวรรดิ นับตั้งแต่ช่วยลากยาน pod racer ให้ Anakin ใน Episode I ไปจนถึงขึ้นยานรบกับ Poe ใน Episode IX ก็คือหุ่นยนต์ที่พูดไม่ได้อย่าง R2-D2 นั่นเอง</p>\n<p></p>The post <a href=\"https://markpeak.net/r2-d2-the-memory-of-star-wars/\">R2-D2: The Memory of Star Wars</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d27b583fa9b6b1854691c1bfbf4bce64aaa9c38adb71cac56b339da9ee962be8","category":"Thai"}