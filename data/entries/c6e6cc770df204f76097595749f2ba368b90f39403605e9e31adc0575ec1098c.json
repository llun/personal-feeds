{"title":"Minecraft เวอร์ชั่นหายาก Alpha 1.1.1 ถูกค้นพบแล้ว หลังตามหายาวนานถึง 10 ปี","link":"https://www.blognone.com/node/123457","date":1624856651000,"content":"<div><div><div><p><a href=\"https://discord.com/invite/h45wxnE\">Omniarchive</a> (ลิงก์ Discord) กลุ่ม Discord ที่มุ่งมั่นในการตามเก็บทุกเวอร์ชั่นของเกม Minecraft ตั้งแต่เวอร์ชั่น Java เปิดตัวแบบ Alpha ในปี 2009 แต่ก็มีเวอร์ชั่นหนึ่งที่ Omniarchive หาเท่าไรก็ไม่เจอ นั่นคือ Minecraft เวอร์ชั่น Alpha 1.1.1 ที่ออกในปี 2010</p>\n<p>Minecraft Alpha 1.1.1 เป็นเวอร์ชั่นที่เพิ่มการตกปลา และการก้มเข้ามาในเกม เมื่อวันที่ 18 กันยายน 2010 แต่ปัญหาคือเวอร์ชั่นนี้มีบั๊กร้ายแรงที่ทำให้เกมแครชเป็นจอสีเทา ทีมงาน Mojang จึงรีบทำการแก้บั๊ก และออกเวอร์ชั่น 1.1.2 ตามมา ในเวลาแค่ 3 ชั่วโมง 25 นาที หลังจากนั้นผู้เล่นส่วนใหญ่ก็ลบเวอร์ชั่นเก่าที่มีบั๊กนี้ทิ้งไป ทำให้แทบจะหาไม่ได้อีก</p>\n<p>จนกระทั่งมีคนไปเจอทวิตของ <a href=\"https://twitter.com/lunasorcery/status/1408785036070039554\">@Lunasorcery</a> ที่พูดถึง Minecraft เวอร์ชั่นใหม่ ในวันที่ 18 กันยายน ปี 2010 และ DM ไปสอบถามเธอเมื่อไม่กี่เดือนก่อน ว่ายังเก็บไฟล์ไว้หรือไม่ ซึ่งในครั้งนั้น @Lunasorcery ไม่ได้ตอบ</p>\n<p>แต่เมื่อคืนวันที่ 25 มิถุนายนที่ผ่านมา มีคน DM มาถามเธออีกครั้ง คราวนี้เธอกำลังว่าง และตอบพอดี ก่อนจะไปค้น External Harddisk ของโน้ตบุ๊กเก่าและพบไฟล์ .jar ของเวอร์ชั่นนี้จริงๆ ซึ่งหลังจากที่เธอส่งไปให้ทีมงานในห้อง Discord ของ Omniarchive พิสูจน์ และพบว่าเป็นเวอร์ชั่น 1.1.1 ในตำนาน ก็ทำให้ห้องแทบระเบิด โดยทีมงานพบว่าเธอดาวน์โหลดไฟล์เวอร์ชั่นนี้ ก่อนเวอร์ชั่น 1.1.2 จะถูก compiled แค่ 89 วินาทีเท่านั้น</p>\n<p><img src=\"https://www.blognone.com/sites/default/files/externals/5f4c47c864d3409c8304f6ac8fe8bfc2.jpg\" /></p>\n<p>ยังไม่จบ เธอยังพบไฟล์ .jar ของเวอร์ชั่น c0.29_01 แบบคลีน ที่ปกติมักพบแต่เวอร์ชั่นที่ผ่านการปรับแต่งแล้วบน External Harddisk ของเธออีก ทำให้ทั้งเวอร์ชั่น <a href=\"https://archive.org/download/Minecraft-JE-Alpha\">Alpha 1.1.1</a> และเวอร์ชั่น <a href=\"https://archive.org/download/Minecraft-JE-Classic\">c0.29_01</a> แบบคลีน ถูกเพิ่มลงใน Archive.org และเพิ่มความสมบูรณ์ให้กับการจัดเก็บประวัติศาสตร์ของเกมนี้ไปอีกขั้น</p>\n<p><a href=\"https://twitter.com/lunasorcery/status/1408785036070039554\">@Lanarsorcery</a> นำเรื่องนี้มาเล่าในเธรด Twitter ของเธออย่างสนุกสนาน และพูดติดตลกในตอนท้ายว่าบทเรียนของเรื่องนี้ คือ “ห้ามลบอะไรทิ้งเด็ดขาด”</p>\n<p>ความจริงจังในเรื่องการบันทึกประวัติศาสตร์ และการเก็บรวบรวมข้อมูล ดูจะเป็นอีกหนึ่งลักษณะสำคัญในการก้าวไปข้างหน้าของวัฒนธรรม ไม่ว่าจะเป็นเรื่องใดก็ตาม และแม้เกมหรือการเก็บสถิติจากเกมอาจถูกหลายคนมองว่าเป็นงานอดิเรกที่ไร้สาระ แต่สุดท้ายแล้ว เมื่อมีคนที่จริงจังกับเรื่องบางเรื่อง มาร่วมกันทำบางสิ่งด้วยใจรัก สิ่งนั้นก็อาจกลายเป็นสิ่งที่ยิ่งใหญ่ขึ้นมาก็ได้</p>\n<p>ที่มา - <a href=\"https://twitter.com/lunasorcery/status/1408785036070039554\">@Lunasorcery</a> via <a href=\"https://kotaku.com/minecraft-alpha-1-1-1-an-extremely-rare-version-was-f-1847179654\">Kotaku</a></p>\n</div></div></div><div><div>Topics: </div><div><div><a href=\"/topics/minecraft\">Minecraft</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c6e6cc770df204f76097595749f2ba368b90f39403605e9e31adc0575ec1098c","category":"Thai"}