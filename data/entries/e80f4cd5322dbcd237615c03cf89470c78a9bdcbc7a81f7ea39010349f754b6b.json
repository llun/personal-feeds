{"title":"Take-Two ไตรมาส 1/2021 รายได้โต 10%, GTA V ยังแรงดี ขายได้แล้ว 145 ล้านชุด","link":"https://www.blognone.com/node/122760","date":1621440300000,"content":"<div><div><div><p>Take-Two Interactive บริษัทแม่ของ 2K และ Rockstar เผยผลประกอบการประจำไตรมาส 1/2021 ออกมาดี รายได้ 839.4 ล้านดอลลาร์ เติบโต 10% จากปีก่อน</p>\n<p>รายได้หลักของ Take-Two ตอนนี้มาจากรายได้ในเกม (virtual currency, add-on, in-game purchases) คิดเป็น 67% ของรายได้ทั้งหมด และรายได้ส่วนนี้เติบโตขึ้นถึง 38% เรียกว่ามีอัตราเติบโตสูงกว่ารายได้รวมทั้งบริษัทด้วย บริษัทมีกำไร 218.8 ล้านดอลลาร์ เติบโตขึ้น 78%</p>\n<p>เกมเด่นในไตรมาสที่ผ่านมาคือ NBA 2K21 ตามฤดูกาล ส่วนเกมยอดนิยมตลอดกาลอย่าง GTA Online และ GTA V ยังทำเงินได้ดีเช่นเคย</p>\n<p><img src=\"https://www.blognone.com/sites/default/files/externals/9dbc7a660d66955623fe54a90abf0c3b.png\" /></p>\n<p>ช่วงหลัง Take-Two ยังพยายามขยายตลาดไปยังเกมมือถือ โดยมีสตูดิโอในมือแล้ว 2 แห่งคือ Social Point (Dragon City, Monster Legends, World Life) ที่ซื้อมาในปี 2017 และ Playdots (Dots, Two Dots) ซื้อมาในปี 2020 นอกจากนี้ยังจะพยายามนำเกมแฟรนไชส์ดังๆ ในอดีต (เช่น GTA, Bioshock, Max Payne ภาคเก่าๆ) มาพอร์ตลงขายบนมือถือด้วย</p>\n<p>สถิติยอดขายเกมที่น่าสนใจ</p>\n<ul>\n<li>Grand Theft Auto V ยอดขาย 145 ล้านชุด (<a href=\"https://www.blognone.com/node/116486\">ตัวเลขของไตรมาสเดียวกันปีที่แล้วคือ 130 ล้านชุด</a>)</li>\n<li>Red Dead Redemption 2 ยอดขาย 37 ล้านชุด (ปีที่แล้ว 32 ล้านชุด)</li>\n<li>Borderlands 3 ยอดขาย 13 ล้านชุด, ภาค 2 ยอดขาย 25 ล้านชุด, ทั้งซีรีส์ 70 ล้านชุด</li>\n</ul>\n<p>ตัวเลขอีกตัวที่น่าสนใจคือ จำนวนพนักงานด้านพัฒนาเกมที่เติบโตขึ้นเรื่อยๆ จาก 4,300 คนในปี 2020 มาเป็น 5,000 คนในปี 2021 เรียบร้อยแล้ว จำนวนนักพัฒนาเพิ่มขึ้น 1,500 คนในรอบ 2 ปีที่ผ่านมา</p>\n<p>ที่มา - <a href=\"https://taketwointeractivesoftwareinc.gcs-web.com/static-files/38406a48-86bf-46c8-b736-828d8e95b968\">Take-Two</a></p>\n</div></div></div><div><div>Topics: </div><div><div><a href=\"/topics/take-two-interactive\">Take-Two Interactive</a></div><div><a href=\"/topics/financial-report\">Financial Report</a></div><div><a href=\"/topics/games\">Games</a></div><div><a href=\"/topics/gta\">GTA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e80f4cd5322dbcd237615c03cf89470c78a9bdcbc7a81f7ea39010349f754b6b","category":"Thai"}