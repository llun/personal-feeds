{"title":"CD Projekt รายได้ไตรมาส 1/2021 ลด 2% กำไรลด 64.7% จากค่าใช้จ่ายในการซ่อมเกม","link":"https://www.blognone.com/node/122950","date":1622528598000,"content":"<div><div><div><p>CD Projekt รายงานผลประกอบการไตรมาสล่าสุดเมื่อวันจันทร์ที่ผ่านมา ไม่เปิดเผยยอดขายเกม Cyberpunk เป็นตัวเลขที่ชัดเจน ระบุเพียงเป็น 60% ของปริมาณโปรดักต์ทั้งหมดที่ขายได้ในไตรมาส 1/2021 เท่านั้น</p>\n<p>รายได้รวมของบริษัทลดลงเล็กน้อย 2% เหลือ 53.94 ล้านดอลลาร์สหรัฐ กำไรสุทธิลดลง 64.7% อยู่ที่ 8.87 ล้านดอลลาร์สหรัฐ ค่าใช้จ่ายในผลิตภัณฑ์และบริการเพิ่มขึ้น 208.2% จาก 2.1 ล้านดอลลาร์ เป็น 6.46 ล้านดอลลาร์ จากการบันทึกต้นทุนค่าพัฒนาเกม Cyberpunk 2077 ในทางบัญชี</p>\n<p>ส่วนค่าใช้จ่ายในการขายเพิ่ม 79.6% เป็น 16.95 ล้านดอลลาร์ จาก 9.43 ล้านดอลลาร์ จากการต้องคอยดูแล ปรับปรุง และออกแพตช์ Cyberpunk 2077 และค่าการตลาดของ CDPR เอง</p>\n<p>สรุปโดยรวมคือรายได้ลดไม่มาก แต่ค่าใช้จ่ายเพิ่มขึ้นมากจากการที่ต้องซ่อมและแพตช์ Cyberpunk 2077 จนทำให้กำไรสุทธิลดลงพอสมควร</p>\n<p><img src=\"https://www.blognone.com/sites/default/files/externals/27d20703b1018a1ee9e30ab1b5f228e0.jpg\" /></p>\n<p>Cyberpunk 2077 เปิดตัวได้ไม่ดีนัก และมีบั๊กเยอะจน Sony ถอดออกจาก PlayStation Store นอกจากนี้ยัง<a href=\"https://www.blognone.com/node/122311\">ถูกผู้เล่นขอเงินคืนไปราว 3 หมื่นชุด</a> <a href=\"https://www.blognone.com/node/120689\">ถูกฟ้องกลุ่ม</a> แถมบริษัทยังถูกมือดี<a href=\"https://www.blognone.com/node/121109\">โจมตีระบบ</a>จนทีมงาน<a href=\"https://www.blognone.com/node/121391\">ทำงานไม่ได้เกือบสองสัปดาห์</a></p>\n<p>ตัวเกมแม้จะมีอัพเดตแพตช์ใหญ่เวอร์ชั่น 1.2 ไปแล้ว (และมี Hotfix 1.21 ตามมา) แต่ก็ยังมีบั๊กที่ผู้เล่นพบได้ประปราย และก็ยังไม่ได้เป็นเกมตามที่ CD Projekt เคยโฆษณาไว้</p>\n<p>ที่มา - <a href=\"https://www.cdprojekt.com/en/wp-content/uploads-en/2021/05/consolidated-financial-statement-of-cd-projekt-capital-group-for-q1-2021.pdf\">CD Projekt</a> via <a href=\"https://www.reuters.com/technology/cd-projekt-q1-net-profit-misses-expectations-2021-05-31/?fbclid=IwAR0kYHzvD9EK-rJqIkgdPeQHphRZfc0HOVemkRZ3zOueHIs2J84F3TlC9mU\">Reuters</a></p>\n</div></div></div><div><div>Topics: </div><div><div><a href=\"/topics/cd-projekt-red\">CD Projekt RED</a></div><div><a href=\"/topics/games\">Games</a></div><div><a href=\"/topics/cyberpunk-2077\">Cyberpunk 2077</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2f46f254cb0f429fcac35544b0d42f742b2d78cc517160c2d35f59ac559717a2","category":"Thai"}