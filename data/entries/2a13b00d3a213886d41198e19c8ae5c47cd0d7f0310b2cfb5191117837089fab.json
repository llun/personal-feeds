{"title":"โครงการโอเพนซอร์สแห่ย้าย IRC จาก Freenode มาเป็น Libera Chat หลังห้องแชทถูกยึด","link":"https://www.blognone.com/node/122925","date":1622358399000,"content":"<div><div><div><p>ถึงแม้โลกแห่งการแชทพัฒนาไปไกลเท่าไร แต่ระบบแชทแบบดั้งเดิมคือ Internet Relay Chat (IRC) ก็ยังมีคนใช้อยู่มาก โดยเฉพาะชุมชนโอเพนซอร์สที่เติบโตมาในช่วงเดียวกับยุค IRC ทำให้เหล่านักพัฒนาสายโอเพนซอร์สนิยมตั้งห้องคุยกันใน IRC</p>\n<p>เครือข่ายเซิร์ฟเวอร์ IRC ที่ได้รับความนิยมมายาวนานกว่า 20 ปีคือ Freenode ที่บริหารโดยอาสามัครภาคเอกชน แต่ในรอบเดือนที่ผ่านมา ก็มีความขัดแย้งในชุมชน Freenode จนสต๊าฟส่วนใหญ่ลาออกมาตั้งเครือข่ายเซิร์ฟเวอร์ใหม่ Libera Chat กันแทน และโครงการโอเพนซอร์สดังๆ ก็ย้ายหนีจาก Freenode กันเกือบหมด</p>\n<p>สาเหตุของความขัดแย้งมาจากการชิงความเป็นเจ้าของ Freenode ที่ลากยาวมาตั้งแต่ปี 2017 เมื่อ Christel Dahlskjaer หัวหน้าทีมทำงานของ Freenode จดบริษัท Freenode Limited แล้วโอนความเป็นเจ้าของบริษัทให้ Andrew Lee นักธุรกิจเชื้อสายเกาหลี-อเมริกัน ที่ระบุว่าเป็นนายทุนผู้สนับสนุนค่าใช้จ่ายขององค์กร</p>\n<p>ทีมงานของ Freenode บอกว่าไม่ทราบรายละเอียดสัญญาซื้อขายในตอนนั้น แต่ Lee ให้คำมั่นว่าเขาจะไม่มายุ่งกับการดำเนินงานของ Freenode แต่อย่างใด</p>\n<p><img src=\"https://www.blognone.com/sites/default/files/externals/fa099a06212ac0edcc436a93fde94b04.png\" /></p>\n<p>ข้ามเวลามายังเดือนพฤษภาคม 2021 ทีมทำงานระบุว่า Lee กลับคำ เข้ามาถอดถอนตำแหน่งต่างๆ ของทีมเดิม ทำให้ทีมทำงานตัดสินใจลาออก และมาร่วมกันตั้งเครือข่าย IRC ใหม่ชื่อ <a href=\"https://libera.chat/\">Libera Chat</a> แทน</p>\n<p>การเปลี่ยนแปลงทีมบริหารของ Freenode ยังส่งผลให้ห้องแชทเดิมๆ ถูกเปลี่ยนสิทธิความเป็นเจ้าของห้องไปด้วย ทาง <a href=\"https://freenode.net/news/post-mortem-may21\">Andrew Lee ประกาศเรื่องนี้ในหน้าเว็บ Freenode</a> ว่าการเกิดขึ้นของ \"เครือข่ายคู่แข่ง\" ทำให้คนสับสนและเสียชื่อเสียงของ Freenode ได้ จึงบังคับใช้นโยบายเปลี่ยนสิทธิห้องแชทไปก่อน เขายืนยันว่าไม่ได้ปล้น (hijack) แต่ก็ยอมรับว่าเป็นมาตรการที่รุนแรงเกินไป</p>\n<p>ปัญหาการยึดห้องแชทของ Freenode ทำให้โครงการโอเพนซอร์สจำนวนมากไม่พอใจ และประกาศย้ายระบบ IRC ไปใช้ Libera Chat แทน เช่น <a href=\"https://www.gentoo.org/news/2021/05/26/gentoo-freenode-channels-hijacked.html\">Gentoo</a>, <a href=\"https://fridge.ubuntu.com/2021/05/26/announcing-ubuntus-move-to-libera-chat/\">Ubuntu</a>, <a href=\"https://fedoramagazine.org/irc-announcement/\">Fedora</a>, <a href=\"https://meta.wikimedia.org/wiki/IRC/Migrating_to_Libera_Chat\">Wikipedia</a></p>\n<p>ที่มา - <a href=\"https://www.theregister.com/2021/05/19/freenode_staff_resigns/\">The Register (1)</a>, <a href=\"https://www.theregister.com/2021/05/27/ubuntu_freenode/\">(2)</a>, <a href=\"https://www.theregister.com/2021/05/26/freenode_irc_takeover/\">3</a></p>\n</div></div></div><div><div>Topics: </div><div><div><a href=\"/topics/irc\">IRC</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2a13b00d3a213886d41198e19c8ae5c47cd0d7f0310b2cfb5191117837089fab","category":"Thai"}