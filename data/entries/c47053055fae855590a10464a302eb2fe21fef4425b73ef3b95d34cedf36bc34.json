{"title":"SiFive ประกาศความร่วมมืออินเทลทำ RISC-V, ใช้โรงงานอินเทลผลิตชิป RISC-V ระดับ 7nm","link":"https://www.blognone.com/node/123347","date":1624425253000,"content":"<div><div><div><p>จากข่าวลือ <a href=\"https://www.blognone.com/node/123132\">อินเทลเสนอซื้อ SiFive บริษัทของผู้ออกแบบซีพียู RISC-V</a> วันนี้ข่าวจริงมาแล้ว ไม่ได้เป็นการซื้อกิจการ แต่เป็น SiFive เลือกใช้บริการโรงงานผลิตชิปของอินเทลแทน</p>\n<p>ข่าวนี้มาพร้อมกับการเปิดตัวคอร์ซีพียู RISC-V ซีรีส์ใหม่ชื่อ SiFive Performance ที่เน้นสมรรถนะสูงไปท้าชน Arm โดยคอร์ซีพียูรุ่นแรกใต้ซีรีส์นี้ชื่อ P550 ทำคะแนนเบนช์มาร์ค SPECInt 2006 ได้ 8.65 คะแนนต่อ GHz ถือเป็นคอร์ RISC-V ที่ประสิทธิภาพสูงสุดในปัจจุบัน ตัวเลขของ SiFive ระบุว่าคอร์ P550 จำนวน 4 คอร์มีขนาดบนชิปเท่าๆ กับ Arm Cortex-A75 หนึ่งคอร์ โดยมีประสิทธิภาพต่อพื้นที่ (performance-per-area) เหนือกว่า</p>\n<p>SiFive P550 จะใช้โรงงานรับจ้างผลิตของอินเทล ผลิตที่ระดับ 7 นาโนเมตร แถมอินเทลจะยังนำ SiFive P550 ไปพัฒนาต่อเป็นแพลตฟอร์มชิปโค้ดเนม Horse Creek ที่เพิ่มเทคโนโลยีด้าน DDR และ PCIe ของตัวเองมาด้วย (เท่ากับว่าอินเทลจะออกสินค้า RISC-V โดยใช้แกนของ SiFive) แต่ยังไม่มีรายละเอียดเพิ่มเติมในเรื่อง Horse Creek มากนัก นอกจากจะออกสู่ตลาดในปี 2022</p>\n<p>นอกจากนี้ SiFive ยังออกแกนซีพียูอีกรุ่นคือ P270 ที่ย่อมเยาลงมา รองรับชุดคำสั่งแบบเวกเตอร์ RISC-V Vector Extension v 1.0RC และเน้นการใช้งานกับลินุกซ์ด้วย</p>\n<p><img src=\"https://www.blognone.com/sites/default/files/externals/42ca279d019e6ce6dca43b6150f398ac.png\" /></p>\n<p>ที่มา - <a href=\"https://www.sifive.com/press/sifive-performance-p550-core-sets-new-standard-as-highest\">SiFive</a>, <a href=\"https://www.cnet.com/news/sifive-chip-design-challenges-arm-and-leads-to-intel-alliance/\">CNET</a>, <a href=\"https://www.anandtech.com/show/16780/intel-to-create-riscv-development-platform-with-sifive-p550-cores-on-7nm-in-2022\">AnandTech</a></p>\n</div></div></div><div><div>Topics: </div><div><div><a href=\"/topics/sifive\">SiFive</a></div><div><a href=\"/topics/risc-v\">RISC-V</a></div><div><a href=\"/topics/intel\">Intel</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c47053055fae855590a10464a302eb2fe21fef4425b73ef3b95d34cedf36bc34","category":"Thai"}