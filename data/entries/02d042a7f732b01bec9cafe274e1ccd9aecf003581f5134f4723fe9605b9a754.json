{"title":"[Counterpoint] ตลาดสมาร์ทโฟนยุโรปปี 2020 หดตัว -14% แต่ Xiaomi เติบโตถึง 90%","link":"https://www.blognone.com/node/121423","date":1614386346000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>บริษัทวิจัยตลาด Counterpoint Research เผยตัวเลขสมาร์ทโฟนในตลาดยุโรปปี 2020 สะท้อน<a href=\"https://www.blognone.com/node/121334\">ทิศทางเดียวกับตลาดโลกที่ยอดขายลดลง -12.5%</a> โดยยอดขายในตลาดยุโรปหดตัว -14%</p>\n<p>ปัจจัยสำคัญย่อมมาจากสถานการณ์ COVID-19 ที่หลายประเทศต้องล็อคดาวน์ ทำให้ยอดขายในปี 2020 มีเพียง 3 เดือน (มิถุนายน-สิงหาคม) เท่านั้นที่อัตราการเติบโตเป็นบวก เพราะ COVID-19 ระบาดรอบสองในเดือนกันยายนเป็นต้นมา ก็ต้องล็อคดาวน์กันรอบใหม่</p>\n<p>แม้ตลาดรวมจะหดตัวหนัก แต่ก็มีผู้ชนะในตลาดนี้คือ Xiaomi ที่เติบโตถึง 90% ขึ้นมาครองอันดับสามของยุโรปแล้ว และ Oppo ที่เติบโต 82% ขึ้นมาอยู่อันดับห้า</p>\n<p>ผู้แพ้รายสำคัญของปี 2020 คือ Huawei ที่มียอดขายลดลงถึง -43% (นับรวม Honor) ตกไปอยู่อันดับสี่ อันดับหนึ่งยังเป็นซัมซุงแต่มียอดขายลดลง -12% และอันดับสองแอปเปิล ลดลง -1%</p>\n<p><img alt=\"No Description\" src=\"https://www.blognone.com/sites/default/files/externals/5ef282f476f72f6f7bc689946fd21788.jpg\" ></p>\n<p><img alt=\"No Description\" src=\"https://www.blognone.com/sites/default/files/externals/62b7800b37a35347ee91ad24c1be0b1c.jpg\" ></p>\n<p>Counterpoint ประเมินว่า Xiaomi ได้ประโยชน์จากยอดขาย Huawei ที่ลดลงอย่างเต็มเม็ดเต็มหน่วย และไปได้สวยในสเปนกับอิตาลี ในขณะที่ซัมซุงพลาดโอกาสนี้ เพราะ Galaxy S20 ทำยอดขายได้ไม่ดีเท่าที่ควร ส่วนแอปเปิลถึงแม้ตัวเลขรวมติดลบ แต่ถือว่าทำได้ดี การเลื่อน iPhone 12 ทำให้ iPhone 11 และ iPhone SE โกยยอดขายต่อได้อีกช่วงหนึ่ง แถมยังทำให้ความต้องการ iPhone 12 สะสมมากพอจนทำให้กลายเป็น iPhone รุ่นที่เปิดตัวแรงที่สุดของแอปเปิลด้วย</p>\n<p>ที่มา - <a href=\"https://www.counterpointresearch.com/european-smartphone-market-2020/\">Counterpoint Research</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/counterpoint-research\">Counterpoint Research</a></div><div class=\"field-item odd\"><a href=\"/topics/market-share\">Market Share</a></div><div class=\"field-item even\"><a href=\"/topics/xiaomi\">Xiaomi</a></div><div class=\"field-item odd\"><a href=\"/topics/smartphone\">Smartphone</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02d042a7f732b01bec9cafe274e1ccd9aecf003581f5134f4723fe9605b9a754","category":"Thai"}