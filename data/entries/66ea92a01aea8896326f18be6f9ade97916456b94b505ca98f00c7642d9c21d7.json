{"title":"[ลือ] Valve กำลังทำเครื่องเล่นเกม Steam พกพา คล้าย Nintendo Switch โค้ดเนม SteamPal","link":"https://www.blognone.com/node/122885","date":1622107899000,"content":"<div><div><div><p>Ars Technica รายงานข้อมูลหลุดจากแหล่งข่าวไม่เปิดเผยตัวตนในอุตสาหกรรมเกม ว่า Valve กำลังพัฒนาเครื่องเล่นเกมแบบพกพาอยู่จริง และจะสามารถรันเกมพีซีบน Steam ผ่านระบบปฏิบัติการ Linux รวมถึงเชื่อมต่อหน้าจอผ่านพอร์ต USB-C ได้ และอาจวางจำหน่ายภายในปีนี้</p>\n<p>Ars Technica ยังไม่มีข้อมูลสเปกภายใน แต่บอกได้ว่าเครื่องจะมีทั้งหน้าจอสัมผัส ดีแพด (ปุ่มทิศทาง) และทัชแพดบนตัวเครื่องที่คล้ายคลึงแต่เล็กกว่าบน Steam Controller แต่ก็ย้ำว่าเครื่องยังอยู่ในขั้นต้นแบบเท่านั้น และอาจมีการเปลี่ยนแปลงได้ตลอดเวลา</p>\n<p>นอกจากนี้ Pavel Djundik ทีมงานเว็บไซต์ <a href=\"https://steamdb.info/\">SteamDB</a> ยัง<a href=\"https://twitter.com/thexpaw/status/1397093718876999683\">ทวิตว่าพบข้อมูลอุปกรณ์โค้ดเนม “SteamPal”</a> ในโค้ดของ Steam เวอร์ชั่นล่าสุด ที่เกี่ยวข้องกับโค้ดเนม “Neptune” ซึ่งก่อนหน้านี้ถูกเข้าใจว่าเป็นคอนโทรลเลอร์รุ่นใหม่ของ Steam</p>\n<p><img src=\"https://www.blognone.com/sites/default/files/externals/b36b80cc9304ce35d8fc71b1be04f2f9.jpg\" /></p>\n<p>Gabe Newell ประธานบริหาร Valve เคยตอบคำถามนักศึกษา ว่า Steam จะพอร์ตเกมมาลงคอนโซลบ้างไหม เมื่อครั้งไปบรรยายที่วิทยาลัยในนิวซีแลนด์ไว้ว่า “คำตอบของเรื่องนี้จะมาภายในสิ้นปีนี้ จะไม่ได้เป็นคำตอบแบบที่คาดไว้ แต่จะทำให้คนถามรู้สึกว่า “อ่อ เขาพูดถึงเรื่องนี้นี่เอง”” ซึ่งอาจหมายถึงเครื่องเกมคอนโซลจาก Steam เครื่องนี้</p>\n<p>ช่วงหลังมานี้ บริษัท OEM จากจีนหลายเจ้า เริ่มทำเครื่องเกมพีซีทรงคล้าย Nintendo Switch ออกมาเรื่อยๆ ซึ่งก็มีสเปกแตกต่างกันไป และสามารถเล่นเกม Steam ที่ไม่กินสเปกมากเช่น Rocket League หรือเกมอินดี้ต่างๆ ได้</p>\n<p>ประเด็นที่น่าสนใจคือหาก Steam ลงมาทำเครื่องเกมคอนโซลจริง จะมีสเปกหรือราคาประมาณไหน ยอมขายขาดทุนเพื่อขายซอฟต์แวร์ตามสไตล์คอนโซลหรือไม่ และจะขาดตลาดเหมือน Steam VR เพราะปัญหาชิปขาดแคลนหรือเปล่า ซึ่งก็คงต้องติดตามต่อไป</p>\n<p>ที่มา - <a href=\"https://arstechnica.com/gaming/2021/05/valves-gabe-newell-hints-at-vague-console-plans-coming-this-year/\">Ars Technica</a></p>\n</div></div></div><div><div>Topics: </div><div><div><a href=\"/topics/steam\">Steam</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66ea92a01aea8896326f18be6f9ade97916456b94b505ca98f00c7642d9c21d7","category":"Thai"}