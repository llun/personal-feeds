{"title":"Phil Spencer บอกเอง Xbox Game Pass ไม่ทำยอดขายเกมลด กลับกันคือยอดขายเพิ่มด้วย","link":"https://www.blognone.com/node/123148","date":1623499654000,"content":"<div><div><div><p>Phil Spencer หัวหน้าทีม Xbox แถลงข่าวก่อนงาน E3 2021 โดยพูดถึงยุทธศาสตร์ Game Pass ของไมโครซอฟท์ นอกจากประเด็นว่า <a href=\"https://www.blognone.com/node/123111\">xCloud จะลงสมาร์ททีวี และมีฮาร์ดแวร์สตรีมมิ่ง</a> ยังมีประเด็นที่น่าสนใจของธุรกิจ Game Pass</p>\n<p>Spencer ย้ำว่าฐานลูกค้าของ Game Pass เป็นลูกค้ากลุ่มใหม่ที่ไม่ใช่เกมเมอร์ฮาร์ดคอร์ ลูกค้ากลุ่มนี้ไม่พร้อมจ่ายเงิน 60-70 ดอลลาร์เพื่อซื้อเกมได้บ่อยๆ ทำให้โมเดล Game Pass ที่เหมาจ่ายรายเดือนในราคาถูกกว่า (15 ดอลลาร์) ตอบโจทย์คนกลุ่มนี้ (<a href=\"https://www.blognone.com/node/120842\">ปัจจุบัน Game Pass มีฐานสมาชิก 18 ล้านคน</a>)</p>\n<p>โมเดลเหมาจ่ายทำให้สมาชิก Game Pass เล่นเกมเยอะขึ้นกว่าเดิม 40% และผู้เล่นเกือบทั้งหมด (90%) บอกว่าเปิดโอกาสให้เล่นเกมใหม่ๆ ที่ไม่เคยเล่นมาก่อน ในฝั่งของผู้พัฒนาเกมก็เห็นอัตราการเล่นเกมเพิ่มขึ้นถึง 8 เท่า</p>\n<p><img src=\"https://www.blognone.com/sites/default/files/externals/153e7fcf13b33d24d254840a5f9d04c1.jpg\" /></p>\n<p>แต่ที่น่าสนใจคือไมโครซอฟท์ชี้ว่า Game Pass ไม่ได้ทำลายยอดขายเกมแบบซื้อขาด กลับกันคือช่วยกระตุ้นยอดขายเพิ่มด้วยซ้ำ ไมโครซอฟท์ยกตัวอย่างเกม Outriders ของ Square Enix ที่เปิดให้เล่นฟรีบน Game Pass ตั้งแต่วันแรก แต่ก็สามารถครองอันดับหนึ่งของยอดขายเกม Xbox ในสัปดาห์แรกได้ด้วย หรืออย่างเกม <a href=\"https://www.blognone.com/node/122075\">MLB: The Show 21 ที่เป็นเกม Sony บนแพลตฟอร์ม Xbox</a> ก็กลายเป็นเกมกีฬายอดขายสูงสุดอันดับ 2 ตลอดกาลของ Xbox ได้เช่นกัน</p>\n<p>เว็บไซต์ Windows Central เปรียบเทียบ Game Pass ว่าเหมือนร้านเช่าวิดีโอ ให้ผู้เล่นค้นพบภาพยนต์เรื่องใหม่ๆ แล้วเรื่องไหนที่ชอบจริงๆ ก็ค่อยซื้อแผ่นเก็บสะสมไว้ได้</p>\n<p>ที่มา - <a href=\"https://news.xbox.com/en-us/2021/06/10/whats-next-for-gaming-highlights/\">Xbox</a>, <a href=\"https://www.windowscentral.com/microsoft-announces-more-regions-xbox-game-pass-tv-integration-and-streaming-devices\">Windows Central</a></p>\n</div></div></div><div><div>Topics: </div><div><div><a href=\"/topics/xbox-game-pass\">Xbox Game Pass</a></div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div><div><a href=\"/topics/phil-spencer\">Phil Spencer</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b52faf450b3574af0fc5ee51b2c3951835b6b94c24b2ce2146ae4f4747495043","category":"Thai"}