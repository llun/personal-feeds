{"title":"SpaceX ทดสอบยิงจรวด Starship SN15 กลับมาลงจอดสำเร็จแบบไม่ระเบิดเป็นครั้งแรก","link":"https://www.blognone.com/node/122536","date":1620272362000,"content":"<div><div><div><p>ช่วงนี้ถือว่าเป็นนาทีทองของ SpaceX ก็ว่าได้ เพราะทำภารกิจสำคัญติดๆ กันหลายภารกิจ ตั้งแต่การยิงจรวดส่งนักบินอวกาศไปยังสถานีอวกาศนานาชาติ (ISS) ในภารกิจ <a href=\"https://www.blognone.com/node/122326\">Crew-2</a> เมื่อวันที่ 23 เมษายน และพานักบินอวกาศอีกทีมของภารกิจ Crew-1 จาก ISS กลับมายังโลกเมื่อวันที่ 2 พฤษภาคมที่ผ่านมา แถมระหว่างนั้นก็ยังมียิงจรวด Falcon 9 ปล่อยดาวเทียม Starlink ควบคู่ไปด้วย</p>\n<p>ล่าสุดเมื่อช่วงเช้าวันที่ 6 พฤษภาคม ตามเวลาประเทศไทย SpaceX ได้เดินหน้าทดสอบยิงจรวดต้นแบบ Starship SN15 จากฐานยิงที่เมือง Boca Chica รัฐ Texas โดยจรวดนี้ใช้เครื่องยนต์ Raptor จำนวน 3 เครื่อง ยิงขึ้นไปสูง 10 กิโลเมตร แล้วดับเครื่อง ก่อนจะพลิกตัวเป็นแนวราบแล้วปล่อยหล่นกลับลงมา จากนั้นก็ติดเครื่องตั้งลำอีกครั้งแล้วลงจอดได้สำเร็จ รวมทั้งหมดใช้เวลาราว 6 นาที</p>\n<p><img src=\"https://www.blognone.com/sites/default/files/externals/2300ab436b210c323ced8e8dea793a9f.jpg\" /></p>\n<p>ก่อนหน้านี้เมื่อวันที่ 4 มีนาคม SpaceX ได้ทดสอบยิง <a href=\"https://www.blognone.com/node/121514\">Starship SN10</a> ที่เข้าใกล้คำว่าสำเร็จมากที่สุด โดยจรวดกลับมาลงจอดได้แบบเอียงๆ เนื่องจากลงมาเร็วเกินไปทำให้ขาตั้งเสียหาย ซึ่งตั้งอยู่ได้สักพักก็ล้มลงแล้วระเบิด และต่อมาได้ทดสอบยิง Starship SN11 แต่ก็ระเบิดอีก ทำให้การทดสอบของ SN15 วันนี้เป็นครั้งแรกที่ทุกอย่างเป็นไปตามแผน</p>\n<p><img src=\"https://www.blognone.com/sites/default/files/externals/aa8ea4c7fe19c24cce9b98e8b0cfaf3a.jpg\" /></p>\n<p><img src=\"https://www.blognone.com/sites/default/files/externals/669196873c5b421169458a0751393a45.jpg\" /></p>\n<p>โครงการจรวด Starship เป็นโครงการใหญ่ของ Elon Musk และ SpaceX ที่วาดฝันไว้ว่าจะใช้ขนส่งมนุษย์และสัมภาระไปดวงจันทร์, ดาวอังคาร หรือจุดหมายอื่นๆ ได้ในอนาคต ซึ่งในจรวด Starship ของจริงจะใช้เครื่องยนต์ Raptor จำนวน 6 เครื่อง แปลว่าการทดสอบในอนาคตจะเพิ่มจำนวนเครื่องยนต์ไปอีก มีกำลังมากขึ้นอีก โดยเป้าหมายภายในปีนี้คือการทดสอบยิงจรวด Starship ไปสู่ระดับวงโคจรได้</p>\n<p>ดูวิดีโอการทดสอบได้ท้ายข่าว</p>\n<p>ที่มา - <a href=\"https://www.space.com/spacex-starship-sn15-launch-landing-success\">Space.com</a><br />\n<em>ภาพทั้งหมดโดย SpaceX</em></p>\n</div></div></div><div><div>Topics: </div><div><div><a href=\"/topics/spacex\">SpaceX</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"456702cf714633a0aacaa3819ab74a178f33558f7221145f3131ce479871db75","category":"Thai"}