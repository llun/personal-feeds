{"title":"Backblaze ระบุช่วง COVID-19 ผลิต Storage Pod เองลำบาก หันไปซื้อเครื่องจาก Dell บางส่วน","link":"https://www.blognone.com/node/123446","date":1624816565000,"content":"<div><div><div><p>Backblaze ผู้ให้บริการคลาวด์สตอเรจที่สร้างชื่อเสียงขึ้นมาจากการพัฒนาเซิร์ฟเวอร์ Storage Pod ของตัวเองให้มีพื้นที่จุข้อมูลต่อเซิร์ฟเวอร์สูงมาก โดยพัฒนาเซิร์ฟเวอร์มาหลายรุ่นในช่วงสิบปีที่ผ่านมา รุ่นล่าสุดคือ Storage Pod 6.0 ที่<a href=\"https://www.blognone.com/node/80329\">เปิดพิมพ์เขียวเมื่อปี 2016</a> แต่เซิร์ฟเวอร์ชุดล่าสุดของบริษัทก็กลับไปซื้อเซิร์ฟเวอร์เดลล์มาใช้แทน</p>\n<p>Backblaze เล่าถึงความซับซ้อนของการผลิตเซิร์ฟเวอร์ด้วยตัวเองว่าตอนนี้บริษัทต้องติดตั้งเซิร์ฟเวอร์เพิ่มเติมประมาณเดือนละ 60 เครื่อง และแต่ละเครื่องใช้ชิ้นส่วน 25 รายการจากผู้ผลิต 15 ราย และต้องแก้ปัญหาในกรณีผู้ผลิตบางชิ้นเลิกผลิตไป เช่นตัวจ่ายไฟนั้นช่วง 5 ปีที่ผ่านมาก็ต้องเปลี่ยนไป 3 ครั้งเนื่องจากผู้ผลิตเลิกผลิต และเหตุการณ์ COVID-19 กระบวนการสั่งสินค้าก็ยุ่งยากขึ้นมาเนื่องจากผู้ผลิตขอยกเลิกคำสั่งซื้อ หรือบางทีต้องไปแย่งชิ้นส่วนกับผู้ผลิตรายใหญ่ ทำให้ทาง Backblaze ต้องไปสั่งเซิร์ฟเวอร์จากผู้ผลิตในตลาดมาทดแทน และหลังจากทดสอบอยู่หลายแบรนด์ก็ตกลงใช้เดลล์</p>\n<p>เซิร์ฟเวอร์เดลล์ชุดแรกที่ติดตั้งใช้งานในศูนย์ข้อมูลเมืองอัมสเตอร์ดัมที่เพิ่งเปิดใหม่ มีขนาดเทียบเท่ากับ Storage Vault 2 ชุด (ประมาณเซิร์ฟเวอร์ 40 ตัว หรือ 4 ตู้แร็ก) และหลังจากนั้นก็ซื้อเพิ่มอีกปริมาณเท่ากับ Storage Vault 6 ชุด ไปติดในศูนย์ข้อมูลอื่นๆ</p>\n<p>ทาง Backblaze ระบุว่ายังมีแผนพัฒนาเซิร์ฟเวอร์ของตัวเองต่อไปเพราะต้องการควบคุมเซิร์ฟเวอร์ของตัวเอง แต่ขณะเดียวกันผู้ผลิตเซิร์ฟเวอร์ทุกวันนี้ก็เริ่มพัฒนาเซิร์ฟเวอร์สตอเรจในราคาที่แข่งขันได้แล้ว ทำให้สามารถกระจายการใช้งานออกไปได้</p>\n<p>ที่มา - <a href=\"https://www.backblaze.com/blog/next-backblaze-storage-pod/\">Backblaze</a></p>\n<p><img src=\"https://www.blognone.com/sites/default/files/externals/45371230989817165023ff6784015e70.jpg\" /></p>\n<p>ภาพเซิร์ฟเวอร์เดลล์ที่ Backblaze สั่งเปลี่ยนหน้ากากเป็นพิเศษ</p>\n</div></div></div><div><div>Topics: </div><div><div><a href=\"/topics/backblaze\">Backblaze</a></div><div><a href=\"/topics/cloud-storage\">Cloud Storage</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2154f326952892ffb2a5036d81d52887f9a4b50f1bfaf9cd5d5594a297d16daa","category":"Thai"}