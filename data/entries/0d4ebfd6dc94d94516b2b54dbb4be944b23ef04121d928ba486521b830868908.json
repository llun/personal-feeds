{"title":"SK Hynix เตรียมสร้างโรงงานผลิตชิปด้วยเทคโนโลยี EUV มูลค่ากว่า 106 พันล้านดอลลาร์","link":"https://www.blognone.com/node/122044","date":1617617323000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>SK Hynix บริษัทผู้ผลิตชิปสัญชาติเกาหลีใต้ เพิ่งได้รับอนุญาตจากรัฐบาลให้ตั้งศูนย์รวมโรงงานผลิตชิปด้วยเทคโนโลยี extreme ultraviolet lithography (EUV) มูลค่ากว่า 120 ล้านล้านวอน หรือ 106.35 พันล้านดอลลาร์สหรัฐ และจะเริ่มก่อสร้างช่วงไตรมาสที่ 4 ของปีนี้</p>\n<p>ศูนย์โรงงานนี้จะประกอบไปด้วยโรงงานย่อย 4 โรงงาน ในพื้นที่ 4.15 ล้านตารางเมตร ในเมืองยงอิน ห่างไป 50 กิโลเมตรทางใต้ของกรุงโซล โรงงานแรกจะเริ่มผลิตชิปได้ภายในปี 2025 และมีอัตราการผลิตทั้งหมดเมื่อแล้วเสร็จทั้ง 4 โรงงานอยู่ที่ 800,000 เวเฟอร์ต่อเดือน (wafer starts per month)</p>\n<p>กำลังการผลิตจะถูกใช้สำหรับผลิตชิป DRAM ต่างๆ เป็นหลัก ซึ่งถ้าคาดการณ์แล้วเสร็จหลังปี 2025 น่าจะเป็นชิปประเภท DDR5, LPDDR5X หรือชนิดอื่นๆ ในอนาคต</p>\n<p>ศูนย์โรงงานนี้จะเป็นศูนย์โรงงานที่สองของ SK Hynix หลังจากศูนย์แรกในเมืองอีช็อน (ไม่ใช่อินชอน) ที่มีโรงงานผลิตชิปแบบ M10, M14 และโรงงานผลิตชิปแบบ <a href=\"https://www.i-micronews.com/sk-hynix-completes-first-euv-fab-for-dram/\">M16</a> ที่เพิ่งสร้างเสร็จเมือเดือนกุมภาพันธ์ที่ผ่านมา และจะเริ่มผลิต DRAM แบบ 1a-nm (ขนาด 10 นาโนเมตร) ด้วยกระบวนการ EUV ภายในครึ่งหลังของปีนี้</p>\n<p>SK Hynix เป็นอีกหนึ่งบริษัทที่เร่งตั้งโรงงานผลิตชิป หลังดีมานด์ชิปพุ่งสูง และเกิดปัญหาขาดแคลนชิปที่รุนแรงขึ้นเรื่อยๆ ในปีนี้ หลังมีรายงานว่า <a href=\"https://www.blognone.com/node/120780\">Samsung กำลังไล่ซื้อที่ดิน และอาจตั้งโรงงานผลิตชิป 3nm มูลค่ากว่า 1 หมื่นล้านดอลลาร์เพิ่มในสหรัฐ</a>ตั้งแต่ช่วงต้นปี ส่วน TSMC ก็เพิ่ง<a href=\"https://www.blognone.com/node/122002\">ประกาศลงทุนกว่า 1 แสนล้านดอลลาร์เพื่อตั้งโรงงานผลิตชิปเพิ่ม</a>ในอีก 3 ปีข้างหน้านี้</p>\n<p>ที่มา - <a href=\"https://www.anandtech.com/show/16595/sk-hynix-to-build-106-billion-fab-cluster-800000-wafer-starts-a-month\">Anandtech</a></p>\n<p><img src=\"https://www.blognone.com/sites/default/files/externals/33562c360b2844dd29c5e7d83e1e812c.jpg\" alt=\"\" /></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/sk-hynix\">SK Hynix</a></div><div class=\"field-item odd\"><a href=\"/topics/semiconductor\">Semiconductor</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d4ebfd6dc94d94516b2b54dbb4be944b23ef04121d928ba486521b830868908","category":"Thai"}