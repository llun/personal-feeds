{"title":"Google หยุดให้บริการสมัครสมาชิกแบบต่ออายุอัตโนมัติในอินเดียชั่วคราว หลังธนาคารกลางออกกฎการชำระเงินออนไลน์ใหม่","link":"https://www.blognone.com/node/122471","date":1619923050000,"content":"<div><div><div><p>เมื่อปลายเดือนมีนาคมที่ผ่านมา Reserve Bank of India หรือธนาคารกลางอินเดียได้ออกข้อกำหนดเรื่องการทำธุรกรรมออนไลน์ซ้ำ ๆ (recurring online transaction) โดยระบุว่าผู้ให้บริการจะต้องมีการยืนยันตัวตนเพิ่มเติมเมื่อมีการทำธุรกรรมประเภทนี้ ซึ่งบริการประเภทสมัครสมาชิกแบบจ่ายเงินเป็นรอบเพื่อต่ออายุทั้งหมดจะเข้าข่ายข้อกำหนดใหม่ของธนาคารกลางอินเดีย</p>\n<p>ล่าสุด Google ออกมาประกาศว่า ทางบริษัทจะหยุดให้บริการสมัครสมาชิกแบบชำระเงินเพื่อต่ออายุอัตโนมัติ รวมถึงบริการทดลองใช้ฟรีและโปรโมชั่นค่าบริการครั้งแรก (introductory price) ในประเทศอินเดียทั้งหมด เนื่องจากบริการเหล่านี้ผูกกับระบบสมัครสมาชิกแบบต่ออายุอัตโนมัติของ Google ซึ่งจะเป็นการหยุดชั่วคราวจนกว่าบริษัทจะสามารถจัดการระบบได้ (Until the ecosystem challenges are addressed)</p>\n<p>Google ระบุว่า ตอนนี้ถ้าผู้ใช้สมัครสมาชิกในอินเดีย จะต้องสมัครสมาชิกแบบชำระเงินครั้งเดียวเท่านั้น ถ้าหมดรอบบิลผู้ใช้จะต้องสมัครใหม่ (เช่น สมัครสมาชิกแอปชมภาพยนตร์ 1 เดือน เดือนหน้าต้องกดสมัครต่ออายุเอง) ดังนั้นนักพัฒนาแอปที่ใช้ระบบบิลของ Google Play จะต้องเปลี่ยน SKU จากระบบสมัครสมาชิกแบบต่ออายุอัตโนมัติ มาเป็นระบบสมาชิกแบบชำระเงินครั้งเดียว รวมถึงต้องสื่อสารให้ผู้ใช้เข้าใจด้วยว่าจะไม่ต่ออายุให้อัตโนมัติ</p>\n<p>Google ระบุว่าการหยุดสมัครสมาชิกแบบต่ออายุอัตโนมัติจะมีผลเฉพาะสมาชิกใหม่เท่านั้น สมาชิกเดิมยังคงใช้บริการชำระเงินต่ออายุเป็นรอบได้เหมือนเดิม และจะมีผลเฉพาะในประเทศอินเดียเท่านั้น</p>\n<p>ที่มา - <a href=\"https://www.engadget.com/google-play-store-india-halts-auto-renewing-subscriptions-162021215.html\">Engadget</a>, <a href=\"https://www.xda-developers.com/google-play-suspend-free-trials-auto-renewing-subscriptions/\">XDA Developers</a>, <a href=\"https://www.rbi.org.in/Scripts/NotificationUser.aspx?Id=12051&amp;Mode=0\">Reserve Bank of India</a></p>\n<p><img src=\"https://www.blognone.com/sites/default/files/externals/d12a642a1d6327312c5991a7eecd0917.jpg\" /><br />\nภาพจาก <a href=\"https://www.flickr.com/photos/ciat/6314791981\">Flickr / CIAT</a> (CC BY-SA 2.0)</p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/google\">Google</a></div><div><a href=\"/topics/google-play\">Google Play</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6a073b248cc93e4e864e762619d73551dc4bbd7e6e3fb5cb6d78f951f919c503","category":"Thai"}