{"title":"Netflix and Xbox Game Pass","link":"https://markpeak.net/netflix-and-xbox-game-pass/","date":1624250217000,"content":"<p>ถ้ามีบริษัทเทคโนโลยีที่น่าตื่นเต้นที่สุดในรอบ 2-3 ปีมานี้ (2019-2021) ส่วนตัวแล้วจะมอบตำแหน่งนี้ให้กับ Xbox (เฉพาะ Xbox ไม่รวมถึงส่วนอื่นๆ ของไมโครซอฟท์) อย่างไร้ข้อกังขา เพราะการเปลี่ยนยุทธศาสตร์ของ Xbox ในช่วงที่ผ่านมานั้น รวดเร็ว (fast) รุนแรง (deep) และเห็นผล (impact) อย่างน่าประทับใจมาก</p>\n<p>ในรอบปีที่ผ่านมา เคยเขียนวิเคราะห์ยุทธศาสตร์ของ Xbox อยู่หลายครั้ง (และข่าวย่อยๆ อีกมาก) คงไม่ต้องเขียนถึงประเด็นเหล่านี้ซ้ำอีก อ่านกันได้ตามลิงก์</p>\n<div>\n\t\t\t<div>\n\t\t\t\t<a href=\"https://www.blognone.com/node/117777\">\n\t\t\t\t\t<img src=\"https://www.blognone.com/sites/default/files/externals/e3dc572322d2a4440142b3e5538d96a0.jpg\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.blognone.com/node/117777\">\n\t\t\tบทวิเคราะห์สงครามเกมยุคหน้า กลายเป็น PS5 vs Xbox Game Pass | Blognone\t\t</a>\n\t</div>\n\t<div>\n\t\t<a href=\"https://www.blognone.com/node/117777\">\n\t\t\t\t\t</a>\n\t</div>\n\t<div>\n\t\t<img src=\"https://www.blognone.com/sites/default/files/bn-favicon.png\" />\t\twww.blognone.com\t</div>\n</div>\n<div>\n\t\t\t<div>\n\t\t\t\t<a href=\"https://www.blognone.com/node/123237\">\n\t\t\t\t\t<img src=\"https://www.blognone.com/sites/default/files/externals/e0a68ba0f663378bdf7391b5aedff288.jpg\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.blognone.com/node/123237\">\n\t\t\t[บทสรุป E3 2021] Xbox มีเกมเอ็กซ์คลูซีฟสู้เขาได้แล้ว ปัญหาแก้ได้ด้วยเงินถ้ามีมากพอ | Blognone\t\t</a>\n\t</div>\n\t<div>\n\t\t<a href=\"https://www.blognone.com/node/123237\">\n\t\t\t\t\t</a>\n\t</div>\n\t<div>\n\t\t<img src=\"https://www.blognone.com/sites/default/files/bn-favicon.png\" />\t\twww.blognone.com\t</div>\n</div>\n<p>วันนี้เกิดระลึกขึ้นมาได้ว่า เรามองเรื่องการแข่งขันในวงการเกมด้วยเลนส์แบบเกมคอนโซลแบบเดิม อาจไม่ครอบคลุมมุมมองหลายด้านพอ เลยมาลองคิดว่า ถ้าเทียบกับบริการ subscription ในลักษณะเดียวกัน (และเป็นต้นฉบับของบริการเหล่านี้ทั้งหมด) อย่าง Netflix จะเป็นอย่างไร</p>\n<p>ทุกวันนี้เรารู้จัก Netflix ในฐานะบริการสตรีมมิ่ง แต่จริงๆ แล้ว Netflix เริ่มจากธุรกิจเช่าวิดีโอ-ดีวีดีทางไปรษณีย์มาก่อน (ก่อตั้งในปี 1997) แล้วค่อยเปลี่ยนผ่านตัวเอง (หรือภาษาสมัยนี้เรียก Digital Transformation) มาสู่ธุรกิจสตรีมมิ่งในปี 2007</p>\n<p>การเปลี่ยนผ่านของ Netflix เรียกได้ว่าเป็นตำนานของ Digital Transformation เพราะในขณะที่คู่แข่งร้านเช่าวิดีโอแบบดั้งเดิม (Blockbusters) ตายหมดในยุคดิจิทัล แต่ Netflix สามารถยืนหยัดอยู่ได้อย่างสวยงาม มิหนำซ้ำ ยังไป disrupt ธุรกิจข้างเคียงอื่นๆ อย่างค่ายหนัง ให้ต้องเลิกโมเดล horizontal integration เปลี่ยนมาเป็น vertical integration กันแทน เช่น HBO Max หรือ Disney+ ซึ่งเป็นสิ่งที่เกิดขึ้นในอีก 10 ปีให้หลังนับจาก Netflix เริ่มทำสตรีมมิ่งแล้ว เรียกว่าวิสัยทัศน์กว้างไกล มองขาด และทำได้จริง</p>\n<p>การเปลี่ยนตัวเองของ Netflix ต้องใช้พลังอย่างมหาศาล อย่างแรกคือพลังทางเทคโนโลยีที่อยู่เบื้องหลังระบบสตรีมมิ่ง</p>\n<p>บริการสตรีมมิ่งของ Netflix เปิดตัวต่อสาธารณะในปี 2007 เท่ากับว่าต้องพัฒนาก่อนหน้านั้นหลายปี ถ้าย้อนยุคให้เห็นภาพ ปี 2007 คือปีที่ iPhone รุ่นแรกเพิ่งเปิดตัว และ YouTube เพิ่งเริ่มต้น (ก่อตั้งปี 2005) ยังให้อัพคลิปยาวไม่เกิน 10 นาทีอยู่เลย</p>\n<p>หาก Netflix ไม่มีวิธีคิดแบบบริษัทเทคโนโลยี ไม่มีกำลังผลักดันการเปลี่ยนผ่านเทคโนโลยี ก็ไม่สามารถสร้างแพลตฟอร์มสตรีมมิ่งขึ้นมาได้สำเร็จในตอนนั้น</p>\n<p>พลังอย่างที่สองคือพลังของคอนเทนต์ เดิมทีนั้น Netflix คือผู้บริการให้เช่าหนัง ทำตัวเป็นผู้รวบรวม (aggregator) คอนเทนต์ของคนอื่น แล้วสร้างมูลค่าจากคอนเทนต์ปริมาณมากๆ ที่เข้ามารวมตัวกัน (ในลักษณะเดียวกับร้านเช่าวิดีโอ หรือ ร้านหนังสือ) แต่เมื่อเกมการแข่งขันเปลี่ยนไป ก็ทำให้ Netflix ต้องหันมาทำคอนเทนต์เอง ซึ่งเริ่มต้นในปี 2013 จากซีรีส์ House of Cards และทุกวันนี้กลายเป็นว่า คนดู Netflix ส่วนใหญ่เลือกดูเพราะ Netflix Originals ที่เป็นจุดขาย</p>\n<p>เท่ากับว่า ความสำเร็จของ Netflix ในยุคสตรีมมิ่ง เกิดจากการสะสมพลังทั้งในด้านเทคโนโลยี และด้านครีเอทีฟ/คอนเทนต์ ที่อยู่คนละสุดปลายโลก แต่เมื่อ Reed Hastings และทีมงานสามารถผลักดันให้มันเกิดขึ้นจริงได้ มูลค่าที่เกิดขึ้นจึงมหาศาล และสร้างผลสะเทือนไปทั้งโลก</p>\n<p>กลับมาที่ Xbox Game Pass ไมโครซอฟท์กำลังเดินเกมแบบเดียวกันกับ Netflix ในยุคเปลี่ยนผ่าน</p>\n<p>ไมโครซอฟท์พ่ายโซนี่ในสงครามคอนโซลแบบยับเยิน แต่ค่อยๆ สร้างตัวขึ้นมาใหม่จากกรอบวิธีคิดแบบ subscription ลักษณะเดียวกับ Netflix</p>\n<p>ทุกวันนี้ แพ็กเกจมาตรฐานของ Netflix ในสหรัฐอเมริกาอยู่ที่ 14 ดอลลาร์ต่อเดือน สิ่งที่ผู้บริโภคได้กลับมาคือ</p>\n<ul>\n<li>สามารถดูภาพยนตร์ได้ไม่อั้น (unlimited watching) โดยมีข้อแม้ว่าภาพยนตร์บางเรื่องอาจจำกัดช่วงเวลา (limited period)</li>\n<li>บนอุปกรณ์ใดก็ได้ คอมพิวเตอร์ ทีวี เกมคอนโซล สมาร์ทโฟน แท็บเล็ต (any devices)</li>\n<li>สามารถดูภาพยนตร์ที่เพื่อนๆ พูดถึงได้ ซึ่งมีเฉพาะที่นี่เท่านั้น (exclusive content)</li>\n</ul>\n<p>แพ็กเกจ Xbox Game Pass Ultimate ในสหรัฐอเมริกา ราคา 15 ดอลลาร์ต่อเดือน สิ่งที่ผู้บริโภค “คาดหวัง” ว่าได้กลับมาคือ</p>\n<ul>\n<li>สามารถเล่นเกมได้ไม่อั้น (unlimited playing) โดยมีข้อแม้ว่าเกมบางเกมอาจจำกัดช่วงเวลา (limited period)</li>\n<li>บนอุปกรณ์ใดก็ได้ <span><strong>คอมพิวเตอร์ ทีวี</strong> </span>เกมคอนโซล <span><strong>สมาร์ทโฟน แท็บเล็ต</strong></span> (any devices)</li>\n<li>สามารถเล่นเกมที่เพื่อนๆ พูดถึงได้ ซึ่งมีเฉพาะที่นี่เท่านั้น (exclusive content)</li>\n</ul>\n<p>การทำคุณสมบัติข้อแรก (unlimited playing) ให้เป็นจริง ไม่ใช่เรื่องยากนักในทางเทคนิค เพราะเทคโนโลยีการเล่นเกมแบบดาวน์โหลดในปัจจุบันทำได้อยู่แล้ว (Steam เปิดตัวในปี 2003) แค่เปลี่ยนโมเดลการคิดเงิน จากจ่ายเป็นรายเกม (a la carte) มาเป็นเหมาจ่าย (buffet) แทนเท่านั้น อุปสรรคสำคัญอยู่ที่การเจรจาแบ่งปันผลประโยชน์กับพาร์ทเนอร์เจ้าของคอนเทนต์เกม ให้นำเกมมาเล่นแบบไม่จำกัดเท่านั้น นี่คือโมเดลของ Game Pass ในยุคแรก</p>\n<p>คุณสมบัติข้อถัดมา (any devices) เริ่มมีความยากมากขึ้น เพราะศูนย์กลางของโลกวิดีโอเกมอยู่ที่คอนโซลมาตลอด ถึงแม้ว่าคอนโซลยุคหลัง (PS4/Xbox One เป็นต้นมา) เปลี่ยนมาใช้ชิป x86 แบบเดียวกับคอมพิวเตอร์ ช่วยให้การพอร์ตเกมจากคอนโซลมาลงคอมพิวเตอร์พีซีทำได้ง่ายขึ้น แต่อุปกรณ์อื่นๆ อย่างสมาร์ทโฟนหรือแท็บเล็ต ที่พลังประมวลผลน้อยกว่าคอนโซลมากๆ เราจะทำอย่างไร</p>\n<p>คำตอบของเรื่องนี้อยู่ที่การเล่นเกมแบบสตรีมมิ่ง ซึ่งต้องใช้พลังทางเทคโนโลยีช่วยสร้างมันขึ้นมา แถมโจทย์ของการเล่นเกมแบบสตรีมมิ่งนั้นยากกว่าหนังมาก เพราะผู้เล่นต้องกดปุ่มควบคุมแล้วส่งกลับไปยังเซิร์ฟเวอร์ต้นทางภายในระยะเวลาที่กำหนด (ด้วยเหตุผลด้าน latency) แต่สุดท้ายแล้ว มันก็ไม่ยากเกินความสามารถของไมโครซอฟท์ ในฐานะบริษัทเทคโนโลยีของโลก สร้างระบบปฏิบัติการได้เอง มีคลาวด์ Azure ของตัวเองพร้อมอยู่แล้ว มีวิศวกรหลายหมื่นคน ฯลฯ ถ้าเทียบกันแล้วต้องบอกว่า ไมโครซอฟท์มีทรัพยากรทางเทคโนโลยีพร้อมกว่า Netflix ในยุคนั้นมาก</p>\n<p>ผลจึงออกมาเป็นบริการอีกตัวที่เรียกว่า xCloud ให้เราสามารถเล่นเกมแบบสตรีมมิ่งบนอุปกรณ์ใดก็ได้ที่รองรับ ตอนนี้ใช้ได้แล้วบน Android, พีซี, <a href=\"https://www.blognone.com/node/118924\">iOS (ผ่านเบราว์เซอร์)</a> และ<a href=\"https://www.blognone.com/node/123111\">กำลังจะมีสมาร์ททีวี กับกล่องสตรีมมิ่งต่อกับทีวี</a> ตามมา (ถ้าไม่ติดข้อจำกัดทางธุรกิจ ไมโครซอฟท์ก็น่าจะอยากให้ xCloud เล่นบน PS5 หรือ Nintendo Switch ได้ด้วย)</p>\n<p>เมื่อระบบพร้อมแล้วก็เหลือคอนเทนต์ที่ดึงดูด (exclusive content) ซึ่งเป็นจุดอ่อนของไมโครซอฟท์มายาวนาน ในฐานะบริษัทเทคโนโลยีที่อ่อนแอด้านครีเอทีฟมาก แต่ในแง่การแข่งขัน สุดท้ายแล้วเป็นสิ่งที่เลี่ยงไม่ได้ (ผู้บริโภคไม่สนใจหรอกว่าเพราะอะไร สนใจแค่ว่าได้ดูซีรีส์ Stranger Things หรือได้เล่นเกมอย่าง Starfield รึเปล่า) ทางออกมีทางเดียวคือ ซื้อ</p>\n<p>โชคดีที่ไมโครซอฟท์ยุคนี้รวยมาก (จากธุรกิจอื่นๆ เช่น Office, Azure) มีเงินสดมหาศาล เราจึงเห็นไมโครซอฟท์ซื้อ ซื้อ ซื้อ สตูดิโอเกมเยอะมาก ตอนนี้มี 23 สตูดิโอในสังกัด ผมเองก็จำชื่อสตูดิโอทั้งหมดไม่ได้แล้วถ้าไม่เปิดโพย และอย่างที่เขียนไปในบทวิเคราะห์ว่า <a href=\"https://www.blognone.com/node/123237\">ยุทธศาสตร์การซื้อผลิดอกออกผลแล้ว</a></p>\n<p>ทั้งหมดที่เขียนมานี้ เพื่อจะเปรียบเทียบว่า เส้นทางของ Xbox Game Pass เป็นการ transform ตัวเองในแบบเดียวกับที่ Netflix ทำมาก่อน ปัจจัยสำคัญคือต้องสร้าง capability ขององค์กรทั้งด้านเทคโนโลยี และด้านคอนเทนต์ขึ้นมาพร้อมกัน</p>\n<p>โชคดีว่าไมโครซอฟท์มีพลังทางเทคโนโลยีพร้อม มีผู้บริหารที่มีวิสัยทัศน์ (<a href=\"https://markpeak.net/phil-spencer/\">Phil Spencer</a>) มีเงินให้ใช้สอย และแสดงให้เห็นว่าใช้สอยได้อย่างชาญฉลาด <a href=\"https://markpeak.net/acquisition-and-integration/\">เดินหน้าตามยุทธศาสตร์แล้ว execute ออกมาได้ดี</a></p>\n<p>ถ้าให้เทียบกันแล้ว เรื่องราวของ Netflix ยังน่าประทับใจกว่าเล็กน้อย เพราะมาจากหนีตาย มาก่อนใครๆ และมาแบบสร้างแรงสะเทือนให้ทุกคน</p>\n<p>ส่วนเรื่องราวของ Xbox อาจดูชีวิตพรั่งพร้อมกว่า เพราะมีพลังเทคโนโลยีมหาศาลอยู่แล้วเป็นทุนเดิม มีเงินทุนให้จับจ่ายใช้สอยไม่ขาดมือ (Netflix ยังต้องหมุนเงินอยู่เลย) แต่การกลับมาจาก underdog เป็นหมาในคอนโซลยุคก่อน ก็น่าประทับใจในความพยายามปรับตัวเช่นกัน</p>\n<p>การปรับตัวให้เข้ากับยุคสมัยเป็นสิ่งที่น่าสนใจ แต่สิ่งหนึ่งที่เรื่องราวทั้งสองบริษัทมีเหมือนกันคือ เกมนี้เป็นเกมของยักษ์เท่านั้น ถ้าพลังทางเทคโนโลยี และพลังทางครีเอทีฟไม่เยอะพอ ไม่ใหญ่พอจะมาต่อกรกับยักษ์เหล่านี้ ไม่สู้แต่แรกยังจะดีซะกว่า มันเลยยิ่งทำให้โลกของ Big Tech ใหญ่ขึ้นไปเรื่อยๆ (คนตัวเล็กแข่งยาก ตัวใหญ่ยิ่งขยาย) จนกลายมาเป็นประเด็นในสังคมทุกวันนี้</p>The post <a href=\"https://markpeak.net/netflix-and-xbox-game-pass/\">Netflix and Xbox Game Pass</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"882b7583d52453c7e565b5a1d0dbf4e79be99de66b219cf977ba0dfdef6fbf1e","category":"Thai"}