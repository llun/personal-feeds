{"title":"YouTube เริ่มเผยแพร่อัตราจำนวนวิวที่วิดีโอละเมิดกฎถูกรับชม แสดงพัฒนาการ AI ตรวจจับวิดีโอละเมิดกฎ","link":"https://www.blognone.com/node/122058","date":1617725032000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>กูเกิลประกาศเผยแพร่อัตราจำนวนวิวที่วิดีโอละเมิดกฎถูกรับชม (violative view rate - VVR) ตัวเลขสัดส่วนจำนวนวิวของวิดีโอที่ละเมิดกฎเทียบกับจำนวนวิวของวิดีโอบน YouTube โดยรวม</p>\n<p>VVR เป็นตัวเลขที่ประเมินการทำงานของระบบตรวจจับเนื้อหาละเมิดกฎของ YouTube โดยรวมที่อาศัยทั้งการรายงานจากชุมชน, ปัญญาประดิษฐ์, และผู้ตรวจเนื้อหา  การคำนวณ VVR จะอาศัยการสุ่มรายการวิดีโอที่มีผู้ชมบน YouTube ออกมาจำนวนหนึ่ง แล้วให้ผู้ตรวจสอบเนื้อหาตรวจสอบวิดีโอทั้งหมดว่ามีเนื้อหาละเมิดกฎหรือไม่</p>\n<p>ตัวเลข VVR แสดงให้เห็นว่า YouTube สามารถลดสัดส่วนจำนวนวิวของวิดีโอที่ละเมิดกฎได้อย่างมากในช่วงปี 2018 ที่ค่า VVR ลดลงจาก 0.7% เหลือเพียง 0.2% ในปี 2019 ตัวเลขนี้ขึ้นๆ ลงๆ ตั้งแต่ปี 2019 เป็นต้นมา โดยกูเกิลระบุว่าความเปลี่ยนแปลงนี้เป็นเพราะการปรับเปลี่ยนแนวทางย่อยๆ เช่น การเผยแพร่ข่าว COVID-19</p>\n<p>ที่ผ่านมา YouTube ถูกจับตามองว่าเป็นแพลตฟอร์มแพร่ข่าวปลอมไม่น้อยไปกว่าแพลตฟอร์มาสังคมออนไลน์อื่นๆ เช่น<a href=\"https://www.blognone.com/node/115667\">กรณีข่าว COVID-19 แพร่ทางคลื่น 5G</a> การใช้ค่า VVR เช่นนี้เป็นทำให้มองได้ว่าแม้จะมีเนื้อหาผิดกฎชุมชนบน YouTube บ้าง แต่ก็มีคนดูน้อยมากเทียบกับการชมวิดีโอโดยรวมบนแพลตฟอร์ม</p>\n<p>YouTube อาศัยทั้งปัญญาประดิษฐ์และผู้ตรวจสอบเนื้อหากว่า 20,000 คนที่เป็นพนักงานของบริษัทภายนอก Jennifer O'Connor ผู้อำนวยการฝ่าย Trust &amp; Safety ของ YouTube ระบุว่าปัญญาประดิษฐ์นั้นสามารถตรวจจับเนื้อหาบางหมวดได้อย่างมีประสิทธิภาพเช่นการละเมิดเด็ก แต่บางหมวดเช่นคำพูดเกลียดชัง (hate speech) ก็ทำได้ไม่ดีนักทำให้ต้องพึ่งผู้ตรวจสอบเนื้อหามากกว่าหมวดอื่นๆ</p>\n<p>YouTube จะรายงาน VVR รายไตรมาส เป็นส่วนหนึ่งของ<a href=\"https://transparencyreport.google.com/youtube-policy/removals?hl=en\">รายงานการบังคับใช้ตามหลักเกณฑ์ของชุมชน</a></p>\n<p>ที่มา - งานแถลงข่าว YouTube, <a href=\"https://blog.youtube/inside-youtube/building-greater-transparency-and-accountability/\">YouTube Blog</a></p>\n<p><img alt=\"No Description\" src=\"https://www.blognone.com/sites/default/files/externals/6dfbae6906682d8792ab7717cd5d51d4.png\" ></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/youtube\">YouTube</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3d9962d8496fc45684064e4cfca1a8b93335d0e39d7b67b912365774aa45b23a","category":"Thai"}