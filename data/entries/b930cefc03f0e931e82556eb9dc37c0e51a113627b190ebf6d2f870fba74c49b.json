{"title":"หัวหน้าผลิตภัณฑ์ทวิตเตอร์บอก Super Follows ไม่ใช่การหาเงินเข้าบริษัท, ยังไม่ได้คิดเรื่องช่องทางชำระเงิน","link":"https://www.blognone.com/node/121622","date":1615373361000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>หลังๆ ทวิตเตอร์เริ่มปล่อยของมากขึ้น หลังจากที่ไม่ได้สร้างบริการเพิ่มเติมมานาน ไม่ว่าจะเป็น  Twitter Spaces ที่ตั้งเป้ามาแข่งกับ Clubhouse,  Twitter Fleets, Super Follows ช่องทางทำเงินของอินฟลูเอนเซอร์ และเร็วๆ นี้ก็เพิ่งเข้าลงทุนใน <a href=\"https://www.blognone.com/node/120831\">Revue</a> บริษัทพัฒนาเซอร์วิสสำหรับสร้างและจัดการจดหมายข่าวที่จะส่งอีเมล</p>\n<p>The Verge สัมภาษณ์ Kayvon Beykpour หัวหน้าฝ่ายผลิตภัณฑ์ทวิตเตอร์ ผู้ที่ตัดสินใจว่าทวิตเตอร์ควรจะสร้างเครื่องมืออะไรให้ผู้ใช้งาน เริ่มงานในตำแหน่งนี้ที่ทวิตเตอร์มาแล้ว 3 ปี และเป็นหนึ่งในผู้ก่อตั้ง Periscope พูดคุยถึงทิศทางบริษัท ผลิตภัณฑ์ใหม่โดยเฉพาะ Super Follows  ซึ่งถือเป็นเรื่องใหม่สำหรับทวิตเตอร์ รวมถึงการปรับวัฒนธรรมองค์กรที่ทำให้หลังๆ ทวิตเตอร์มีความเคลื่อนไหวมากขึ้นกว่าแต่ก่อน</p>\n<p>Beykpour บอกว่าสิ่งที่ทวิตเตอร์โฟกัสในช่วง 2-3 ปีที่ผ่านมาคือ health ในที่นี้คือสุขภาพของการสนทนา, การสร้างแรงจูงใจให้เกิดการสนทนาขึ้น และความสนใจที่จะเชื่อมโยงผู้คนเข้ามาสนทนาบนแพลตฟอร์ม</p>\n<p>ฟีเจอร์ Super Follows นั้น Beykpour บอกว่าเป็นช่องทางทำเงินให้ครีเอเตอร์ สามารถทำได้หลายรูปแบบ เช่นการเข้าถึงเนื้อหาพิเศษ ซึ่งอาจเป็น DM หรืออาจเป็นสิทธิ์ในการเข้าร่วมวง Spaces หรือ Fleets สำหรับแฟนตัวยง<br />\n<img alt=\"alt=&quot;Twitter Super Follow&quot;\" src=\"https://www.blognone.com/sites/default/files/externals/1bba75d56c2db2c05aa51a5f6f32e750.png\" ></p>\n<p>เนื่องจากคนใช้งานบนทวิตเตอร์เสียส่วนใหญ่ และการชำระเงินก็มีข้อจำกัดทั้งจากนโยบายแอปเปิลและกูเกิล The Verge จึงถามถึงช่องทางจ่ายเงินด้วย  เพราะ Jack Dorsey ซีอีโอทวิตเตอร์ก็เป็นเจ้าของ Square บริษัทด้านการรับชำระเงิน รวมถึงทวิตเตอร์มีแผนจะหักค่าใช้จ่ายสำหรับการโอนเงินให้ครีเอเตอร์อย่างไร Beykpour บอกว่า บริษัทยังไม่ได้ตัดสินใจเรื่องนี้ ซึ่งเป้าหมายสำหรับ Super Follows ไม่ใช่ช่องทางหาเงินของทวิตเตอร์ แต่เป็นการสร้างรายได้ให้กับครีเอเตอร์</p>\n<p>ส่วนเรื่องที่ครีเอเตอร์อาจถูกหักส่วนแบ่งจากนโยบายหัก 30% ของแอปเปิลนั้น Beykpour บอกว่าทวิตเตอร์ไม่ได้มีอิทธิพลโดนตรงเรื่องนโยบายชำระเงิน แต่อย่างน้อยทวิตเตอร์ก็จะเป็นช่องทางทำเงินเพิ่มเติมของครีเอเตอร์อย่างที่ไม่เคยเกิดขึ้นมาก่อนบนแพลตฟอร์ม เป้าหมายตอนนี้คือ การสร้างประสบการณ์ที่ดีที่สุดเท่าที่จะเป็นไปได้</p>\n<p>ด้าน Twitter Fleets ทางบริษัทไม่ได้เริ่มต้นสร้าง Fleets จากแนวคิดว่า \"ลอกของบริษัทอื่นกันเถอะ\" แต่เริ่มจากคำถามที่ว่า ทำไมคนถึงโพสต์ทวิตเตอร์น้อยลง ซึ่งคำตอบก็คือ พวกเขารู้สึกไม่ปลอดภัยที่บางครั้งโพสต์ของพวกเขาอยู่ภายใต้การตรวจสอบของสาธารณชน ซึ่งสำหรับบางคนมันสร้างความหวาดกลัว ซึ่ง Fleets ช่วยให้ผู้ใช้งานหลีกเลี่ยงสิ่งนี้ได้ ด้าน Spaces นั้น Beykpour มองว่าเป็นเรื่องที่น่าสนใจด้วยตัวเองอยู่แล้ว เพราะมันเกิดขึ้นจากเรื่องพื้นฐานคือ การพูดคุยในสิ่งที่สนใจร่วมกัน และการใช้ข้อความเสียงก็เป็นเทคโนโลยีพื้นฐานที่มีมานานแล้ว</p>\n<p><img alt=\"No Description\" src=\"https://www.blognone.com/sites/default/files/externals/5539cf20db4df112183da5faeabc2043.jpg\" ></p>\n<p>Beykpour ยังเล่าให้ฟังด้วยว่า ทวิตเตอร์ในช่วงแรกที่เขาเข้ามาทำงานนั้น มีบรรยากาศของไม่สบายใจ หรือไม่กล้าที่จะเดิมพันครั้งใหญ่ ซึ่งทำให้เป็นเรื่องยากเวลาคนในองค์กรอยากจะทำผลิตภัณฑ์อะไรใหม่ๆ ในระยะหลังทวิตเตอร์ได้เพิ่มความทะเยอทะยานมากขึ้น ถือเป็นการปลดล็อกครั้งยิ่งใหญ่เลยทีเดียว นอกจากนี้ <strong>ทวิตเตอร์ยังมีความพิเศษอยู่อย่างหนึ่งคือ ผู้ใช้งานนั้นทั้งรักและเกลียดทวิตเตอร์</strong> เราได้รับคำติชมจากผู้ใช้งานนาทีต่อนาที และพบว่ามีเทรนด์ #RestInPeaceTwitter เกิดขึ้นบ้าง ซึ่งในขณะเดียวกันก็สะท้อนความนิยมในตัวทวิตเตอร์เอง เราได้ปรับทัศนคติของทีมงานให้คุ้นเคยกับสิ่งนี้ และยอมรับมันเข้ามาเป็นความท้าทาย</p>\n<p>ที่มา - <a href=\"https://www.theverge.com/22319527/twitter-kayvon-beykpour-interview-consumer-product-decoder?scrolla=5eb6d68b7fedc32c19ef33b4\">The Verge</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/twitter\">Twitter</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b930cefc03f0e931e82556eb9dc37c0e51a113627b190ebf6d2f870fba74c49b","category":"Thai"}