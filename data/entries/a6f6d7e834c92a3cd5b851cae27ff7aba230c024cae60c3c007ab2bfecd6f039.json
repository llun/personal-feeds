{"title":"Snapchat รายงานการใช้ QUIC ประสิทธิภาพดีขึ้นมากในกลุ่มผู้ใช้เน็ตเวิร์คคุณภาพต่ำ","link":"https://www.blognone.com/node/123417","date":1624645335000,"content":"<div><div><div><p>หลังจาก QUIC เข้าเป็น<a href=\"https://www.blognone.com/node/122901\">มาตรฐาน RFC9000</a> ก็นับว่าพร้อมใช้งานสำหรับบริการทั่วไปแล้ว สัปดาห์นี้ทาง Snapchat ก็ออกมารายการใช้งาน QUIC แบบจำกัดในผู้ใช้บางส่วน</p>\n<p>Snapchat มีผู้ใช้บนโทรศัพท์มือถือ และหลายครั้งปัญหาการเชื่อมต่อเกิดจากผู้ใช้เปลี่ยนเน็ตเวิร์คจาก Wi-Fi ไปยังเครือข่ายโทรศัพท์มือถือ ทำให้การเชื่อมต่อตัดขาดและการเชื่อมต่อใหม่ใช้เวลานานเนื่องจากต้องเชื่อมต่อ TCP+TLS+HTTP2 การใช้ QUIC ช่วยให้ส่งข้อมูลได้ต่อเนื่องแม้ผู้ใช้เปลี่ยนไอพี (มีหมายเลขประจำตัวการเชื่อมต่อขนาด 64 บิต)</p>\n<p>การทดสอบ QUIC ครั้งนี้ทำในเซิร์ฟเวอร์โฆษณา โดยพบว่ากลุ่มผู้ใช้ percentile ที่ 99 มี latency ถึง 18,318ms แต่เมื่อเปิดใช้ QUIC แล้วลดลงถึง 24% (เข้าใจว่าทาง Snapchat หมายถึง latency ของการเริ่มเชื่อมต่อ แต่บทความไม่ได้ระบุไว้ บอกเพียงเป็น network latency) และ latency ของทุกกลุ่มโดยรวมดีขึ้นทั้งหมด รวมถึงอัตราการเชื่อมต่อผิดพลาดก็ลดลงโดยรวม 6.7%</p>\n<p>ฟีเจอร์อีกส่วนหนึ่งของ QUIC คือการเปลี่ยนรูปแบบการควบคุมปริมาณการส่งข้อมูล (congestion control) ได้ที่ระดับแอปพลิเคชั่นแทนที่จะเป็นระดับเคอร์เนล แนวทางนี้ทำให้ทาง Snapchat สามารถทดสอบ BBR congestion control ได้ด้วย และเมื่อทดสอบแล้วก็พบว่าประสิทธิภาพการส่งข้อมูลโดยรวมดีขึ้นชัดเจน โดยเฉพาะเมื่อส่งข้อมูลขนาดใหญ่</p>\n<p>ทาง Snapchat ใช้ QUIC ด้วย<a href=\"https://chromium.googlesource.com/chromium/src/+/refs/heads/main/components/cronet\">ไลบรารี Cronet</a> ของกูเกิล และหลังจากนี้เตรียมจะใช้งาน QUIC มากขึ้นและทดสอบ congestion control แบบอื่นๆ</p>\n<p>ที่มา - <a href=\"https://eng.snap.com/quic-at-snap\">Snapchat</a></p>\n<p><img src=\"https://www.blognone.com/sites/default/files/externals/6abb42904ae9b463646e1223321f305c.png\" /></p>\n</div></div></div><div><div>Topics: </div><div><div><a href=\"/topics/snapchat\">Snapchat</a></div><div><a href=\"/topics/quic\">QUIC</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a6f6d7e834c92a3cd5b851cae27ff7aba230c024cae60c3c007ab2bfecd6f039","category":"Thai"}