{"title":"สหราชอาณาจักรพบวัคซีน AstraZeneca เชื่อมโยงกับเหตุเกิดลิ่มเลือดจริง","link":"https://www.blognone.com/node/122083","date":1617818013000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>MHRA (Medicines and Healthcare products Regulatory Agency - หน่วยงานดูแลความปลอดภัยยาของสหราชอาณาจักร) ออกรายงานจากการตรวจสอบหลักฐานทางวิทยาศาสตร์จากเหตุการเกิดลิ่มเลือดในกลุ่มผู้ได้รับวัคซีน AstraZeneca โดยพบประมาณ 4 คนในล้านคน และทุกคนที่มีอาการจะพบหลังได้รับโดสแรก</p>\n<p>แม้จะพบความเชื่อมโยง แต่ MHRA ยังไม่แนะนำให้จำกัดอายุผู้รับวัคซีน AstraZeneca แต่อย่างใด แต่แนะนำให้ผู้รับวัคซีนสำรวจอาการตนเองไปอีก 4 วันหลังรับวัคซีน โดยให้ระวังอาการ เช่น ปวดหัว, สายตาเบลอ, งงงวยสับสน, ชัก, หายใจสั้น, ปวดอก, ปวดท้องต่อเนื่อง และหากพบอาการให้รีบพบแพทย์</p>\n<p>ตอนนี้สหราชอาณาจักรฉีดวัคซีน AstraZeneca ไปแล้ว 20.2 ล้านโดส พบผู้มีอาการลิ่มเลือดทั้งหมด 79 ราย อาการรุนแรงถึงเสียชีวิต 19 ราย ทาง MHRA จะสอบสวนหาสาเหตุที่แท้จริงต่อไป</p>\n<p>วันนี้สหราชอาณาจักรเริ่มฉีดวัคซีน Moderna เป็นวันแรก โดยรัฐบาลสั่งวัคซีน Moderna ไว้ 17 ล้านโดส, Pfizer 40 ล้านโดส และ AstraZeneca 100 ล้านโดส จากประชากรรวม 66 ล้านคน สำหรับประชาชนอายุ 18-29 ปีที่ไม่ต้องการรับวัคซีน AstraZeneca จะสามารถเลือกรับวัคซีนตัวอื่นได้</p>\n<p>ที่มา - <a href=\"https://www.gov.uk/government/news/mhra-issues-new-advice-concluding-a-possible-link-between-covid-19-vaccine-astrazeneca-and-extremely-rare-unlikely-to-occur-blood-clots\">Gov.uk</a>, <a href=\"https://www.bloomberg.com/news/articles/2021-04-06/moderna-covid-19-vaccine-being-rolled-out-in-u-k-for-first-time\">Bloomberg</a>, <a href=\"https://news.sky.com/story/covid-19-britons-aged-18-29-to-be-offered-alternative-to-oxford-astrazeneca-coronavirus-jab-where-possible-12268469\">Sky News</a></p>\n<p><img src=\"https://www.blognone.com/sites/default/files/externals/cc4a09a3bb011f34770b95298ad87dc5.jpg\" alt=\"\" /></p>\n<p>ภาพตัวอย่างวัคซีนของ AstraZeneca จาก<a href=\"https://www.ox.ac.uk/news/2020-11-23-oxford-university-breakthrough-global-covid-19-vaccine\">มหาวิทยาลัย Oxford</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/covid-19\">COVID-19</a></div><div class=\"field-item odd\"><a href=\"/topics/united-kingdom\">United Kingdom</a></div><div class=\"field-item even\"><a href=\"/topics/astrazeneca\">AstraZeneca</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"955a7ba4c4504087d4a40b0836712231aecb8231a23c9766247c9589fe2c97f9","category":"Thai"}