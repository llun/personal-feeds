{"title":"พูดเร็วทำเร็ว Foxconn/TSMC เซ็นสัญญาซื้อวัคซีน Pfizer เรียบร้อย คาดเริ่มส่งมอบสิ้นเดือนกันยายน","link":"https://www.blognone.com/node/123662","date":1626066146000,"content":"<div><div><div><p>Foxconn และ TSMC แถลงว่าเจรจาซื้อวัคซีน COVID-19 จาก Pfizer เป็นที่เรียบร้อยแล้ว โดยลงนามซื้อผ่าน Shanghai Fosun Pharmaceutical Group ที่เป็นตัวแทนจำหน่ายของ BioNTech ในภูมิภาค สัญญาซื้อวัคซีนทั้งหมด 10 ล้านโดส รวมมูลค่า 350 ล้านดอลลาร์ หรือประมาณ 10,000 ล้านบาท สองบริษัทแบ่งกันจ่ายคนละครึ่ง</p>\n<p><strong>แก้ไข</strong>: เวอร์ชั่นแรกของบทความนี้ระบุว่าเป็นการสั่งซื้อ 20 ล้านโดส เมื่อตรวจสอบพบว่ายอดรวมสองบริษัทคือ 10 ล้านโดส</p>\n<p>วัคซีนทั้งหมดจะมาจากโรงงานของ BioNTech ในเยอรมัน คาดว่าจะเริ่มส่งมอบได้ภายใต้สิ้นเดือนกันยายน แต่ทาง Fosun ก็เตือนว่ากำหนดการที่แท้จริงนั้นขึ้นเงื่อนไขอีกหลายอย่าง</p>\n<p>ก่อนหน้านี้รัฐบาลไต้หวันระบุว่าเคยพยายามซื้อวัคซีนจาก Pfizer แล้วแต่ถูกรัฐบาลจีนเข้าแทรกแซง จนท้ายที่สุดรัฐบาล<a href=\"https://www.blognone.com/node/123506\">แต่งตั้งบริษัทเอกชนให้ไปเจรจาซื้อวัคซีนแทน</a> อย่างไรก็ดี Terry Gou ผู้ก่อตั้ง Foxconn ระบุว่าไม่มีการแทรกแซงจากจีนแต่อย่างใด</p>\n<p>ไต้หวันมีอัตราการฉีดวัคซีนในช่วงต้นค่อนข้างช้า แต่หลังจากได้รับวัคซีนจากสหรัฐฯ และญี่ปุ่นก็มีอัตราการฉีดวัคซีนที่เร็วขึ้นมาก <a href=\"https://ourworldindata.org/covid-vaccinations?country=TWN\">สัปดาห์ที่ผ่านมามีอัตราการฉีดต่อประชากรแซงหน้าประเทศไทยไปแล้ว</a>อยู่ที่ 13.79% เทียบกับไทย 13.08%</p>\n<p>ที่มา - <a href=\"https://asia.nikkei.com/Spotlight/Coronavirus/COVID-vaccines/Foxconn-and-TSMC-sign-350m-deal-to-buy-COVID-vaccines-for-Taiwan\">Nikkei Asian Review</a></p>\n<p><img src=\"https://www.blognone.com/sites/default/files/externals/d3ee8116e902ef220033013367d60c21.jpg\" /></p>\n</div></div></div><div><div>Topics: </div><div><div><a href=\"/topics/pfizer\">Pfizer</a></div><div><a href=\"/topics/covid-19\">COVID-19</a></div><div><a href=\"/topics/tsmc\">TSMC</a></div><div><a href=\"/topics/foxconn\">Foxconn</a></div><div><a href=\"/topics/taiwan\">Taiwan</a></div><div><a href=\"/topics/vaccine\">Vaccine</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c6e02f4bf1df531a9bc052de51695dce8a83a281c85d9b41e0bcb38721bd21d2","category":"Thai"}