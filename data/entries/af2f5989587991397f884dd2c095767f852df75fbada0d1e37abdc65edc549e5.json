{"title":"ลูกค้าลงเงินจองบริการ Starlink แล้ว 500,000 คน ไม่รับประกันว่าจะได้ใช้ แต่ Elon Musk คาดจะได้ใช้ครบเกือบทั้งหมด","link":"https://www.blognone.com/node/122517","date":1620205533000,"content":"<div><div><div><p>หลังจาก Starlink เริ่ม<a href=\"https://www.blognone.com/node/121115\">เปิดให้จองใช้บริการเมื่อเดือนกุมภาพันธ์ที่ผ่านมา</a> ตอนนี้ Starlink ก็รายงานว่ามีลูกค้าลงชื่อและจ่ายเงิน 99 ดอลลาร์จองแล้วถึง 500,000 คน ระหว่างการถ่ายทอดภารกิจนำส่งดาวนเทียม Starlink ครั้งล่าสุด</p>\n<p>การจองบริการ Starlink เป็นเพียงการฝากเงินเพื่อจองคิว โดยลูกค้าสามารถถอนชื่อออกจากคิวโดยได้เงินคืนเต็มจำนวน ขณะเดียวกันสัญญาจองก็ระบุชัดว่าไม่รับประกันว่าจะได้ใช้บริการ โดยก่อนหน้านี้<a href=\"https://www.blognone.com/node/121192\">กสทช. ของไทยก็ออกมาระบุว่า Starlink ต้องมาขออนุญาตให้บริการอินเทอร์เน็ตก่อนจึงจะให้บริการได้</a></p>\n<p>Elon Musk ระบุว่าที่ต้องแจ้งลูกค้าว่าอาจจะไม่ได้รับบริการเพราะแบนวิดท์สำหรับให้บริการพื้นที่ประชากรหนาแน่นเช่นในเมืองนั้นมีจำกัด แต่คาดว่าผู้จองห้าแสนคนแรกจะได้ใช้งานเกือบทั้งหมด และจะเริ่มยากขึ้นเมื่อผู้ใช้งานเกินระดับหลายล้านคน</p>\n<p>ปัจจุบัน Starlink มีดาวเทียมในวงโคจร 1,500 ดวง แม้จะเริ่มให้บริการได้ครอบคลุมซีกโลกเหนือแต่ยังห่างจากเป้าหมายที่จะครอบคลุมทั้งโลกที่ต้องใช้ดาวเทียมถึง 12,000 ดวง คาดว่าจะใช้ต้นทุนทั้งหมดถึงหมื่นล้านดอลลาร์หรือกว่าสามแสนล้านบาท</p>\n<p>ที่มา - <a href=\"https://www.cnbc.com/2021/05/04/spacex-over-500000-orders-for-starlink-satellite-internet-service.html\">CNBC</a>, <a href=\"https://www.itnews.com.au/news/starlink-satellite-internet-service-gets-500000-preorders-564168\">IT News</a>, <a href=\"https://twitter.com/elonmusk/status/1389691848906747905\">@elonmusk</a></p>\n<p><img src=\"https://www.blognone.com/sites/default/files/externals/aacd337948ec1fefdab3ce9e4dfd0f5d.jpg\" /></p>\n</div></div></div><div><div>Topics: </div><div><div><a href=\"/topics/starlink\">Starlink</a></div><div><a href=\"/topics/elon-musk\">Elon Musk</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"af2f5989587991397f884dd2c095767f852df75fbada0d1e37abdc65edc549e5","category":"Thai"}