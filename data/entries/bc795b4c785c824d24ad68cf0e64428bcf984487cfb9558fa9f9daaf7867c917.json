{"title":"Chrome ประกาศแผนใช้ User-Agent Client Hints (UA-CH) แทน User-Agent String","link":"https://www.blognone.com/node/122823","date":1621841446000,"content":"<div><div><div><p>Chrome ประกาศแผนการใช้ User-Agent Client Hints API (UA-CH) แบบใหม่ ที่ต้องการใช้แทน User-Agent String ที่วงการเบราว์เซอร์ใช้กันมานาน</p>\n<p>โปรแกรมเมอร์สายเว็บคงคุ้นเคยกับข้อความ User-Agent String ที่เบราว์เซอร์ใช้ประกาศข้อมูลของตัวเองให้เซิร์ฟเวอร์ทราบ ปัญหาคือข้อความนี้ยาวเกินไป เพราะพยายามรักษาความเข้ากันได้ในอดีต และเปิดเผยข้อมูลตัวเองมากเกินไป (เช่น OS, รุ่นของอุปกรณ์ที่ใช้) ทำให้เซิร์ฟเวอร์สามารถ track ไคลเอนต์ เจาะจงตัวผู้ใช้ได้ง่าย เสียความเป็นส่วนตัว</p>\n<blockquote><p>Mozilla/5.0 (Linux; Android 10; Pixel 3) AppleWebKit/537.36 (KHTML, like Gecko) Chrome/84.0.4076.0 Mobile Safari/537.36</p>\n</blockquote>\n<p>กูเกิลเสนอแนวทางใหม่คือ User-Agent Client Hints มาตั้งแต่ต้นปี 2020 (<a href=\"https://www.blognone.com/node/114505\">ข่าวเก่า</a>) เปลี่ยนมาเป็นการส่งข้อมูลถาม-ตอบ (request-response) ระหว่างไคลเอนต์-เซิร์ฟเวอร์ แทนการ broadcast ออกมาจากไคลเอนต์แบบที่เป็นอยู่ ตัวอย่างวิธีการถามตอบข้อมูลสามารถดูได้จากตาราง (<a href=\"https://web.dev/user-agent-client-hints/\">รายละเอียดอ่านได้จาก web.dev</a>)</p>\n<p>แผนการใช้ UA-CH ถูกเลื่อนเพราะปัญหา COVID-19 จนตอนนี้กูเกิลคิดว่าโลกพร้อมสำหรับการเปลี่ยนแปลงนี้แล้ว ปัจจุบัน UA-CH มีใช้แล้วใน Chrome 89 ขึ้นไป (<a href=\"https://www.blognone.com/node/122196\">Chrome เวอร์ชันปัจจุบันคือ 90</a>) แต่แผนการของกูเกิลจะค่อยเป็นค่อยไป โดยเริ่มแจ้ง deprecated ตั้งแต่ Chrome 92 เป็นต้นไป, เปิดให้ฝั่งเว็บไซต์ opt-in มาลองใช้งานกันก่อน 6 เดือน</p>\n<p><img src=\"https://www.blognone.com/sites/default/files/externals/00035440b4e842cffe904b06961aa69a.png\" /></p>\n<p>เว็บเบราว์เซอร์ตัวอื่นยังไม่รองรับ UA-CH แต่ก็เริ่มลดการแจ้งข้อมูลเวอร์ชันระบบปฏิบัติการแล้ว เช่น <a href=\"https://bugs.webkit.org/show_bug.cgi?id=216593\">Safari จะแสดงเลขเวอร์ชัน macOS สูงสุดที่ 10.15 เท่านั้น</a> หรือ <a href=\"https://bugzilla.mozilla.org/show_bug.cgi?id=1693295\">Firefox แจ้งเลขเวอร์ชัน Windows สูงสุดที่ 10.00</a> ด้วยเหตุผลเรื่องความเป็นส่วนตัวเช่นกัน</p>\n<p>ที่มา - <a href=\"https://blog.chromium.org/2021/05/update-on-user-agent-string-reduction.html\">Chromium Blog</a></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/browser\">Browser</a></div><div><a href=\"/topics/privacy\">Privacy</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bc795b4c785c824d24ad68cf0e64428bcf984487cfb9558fa9f9daaf7867c917","category":"Thai"}