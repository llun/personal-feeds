{"title":"Microsoft เตรียมเปิดดาต้าเซ็นเตอร์ Azure ที่อินโดนีเซีย เล็งสร้างทักษะงานให้คน 3 ล้านคน","link":"https://www.blognone.com/node/121405","date":1614310113000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>วันนี้ Microsoft ประกาศริเริ่มโครงการ Berdayakan Ekonomi Digital Indonesia เพื่อช่วยให้อินโดนีเซียขึ้นเป็นผู้นำเศรษฐกิจดิจิตอลในเอเชียตะวันออกเฉียงใต้ รวมถึงการทำ digital transformation ของอินโดนีเซีย</p>\n<p>ภายใต้โครงการนี้ Microsoft จะเปิดดาต้าเซ็นเตอร์ใหม่ของ Azure ที่อินโดนีเซียด้วย เพื่อให้ธุรกิจตั้งแต่สตาร์ทอัพไปจนถึงองค์กรขนาดใหญ่สามารถเข้าใช้คลาวด์ได้เร็วและใกล้ยิ่งขึ้น รวมถึงสามารถเก็บข้อมูลไว้ในประเทศได้ด้วย โดยรีเจี้ยนของอินโดนีเซียจะรองรับการทำ Availability Zone ที่เป็นการแยกโซนของดาต้าเซ็นเตอร์ไว้ในพื้นที่ที่แตกต่างกัน, แหล่งจ่ายไฟฟ้าและระบบทำความเย็นแยกจากกัน ทำให้หากโซนใดล่ม โซนอื่นก็ยังทำงานต่อได้ นอกจากนี้ยังมีแผนใช้พลังงานหมุนเวียน (renewable energy) 100% ภายในปี 2025</p>\n<p>ในการนี้ Microsoft ยังตั้งเป้าสร้างทักษะให้คนอินโดนีเซียเพิ่มอีก 3 ล้านคนในด้าน AI, cybersecurity และ data science ทำให้จะมีคนที่มีทักษะในประเทศรวมแล้ว 24 ล้านคนภายในสิ้นปี 2021 อีกทั้งยังประเมินไว้ว่าธุรกิจคลาวด์ของ Microsoft จะสร้างงานในประเทศได้ราว 60,000 ตำแหน่งภายในสี่ปีข้างหน้า</p>\n<p>ปัจจุบันอินโดนีเซียมีดาต้าเซ็นเตอร์ของผู้ให้บริการคลาวด์ระดับโลกอยู่แล้วสองเจ้า คือ Google Cloud และ Alibaba Cloud และในอนาคต AWS ก็กำลังจะมาเปิดรีเจี้ยนที่นี่เช่นกัน สรุปแล้วต่อไปอินโดนีเซียจะมีดาต้าเซ็นเตอร์ของผู้ให้บริการคลาวด์เจ้าใหญ่ของโลกครบทั้งสามเจ้าคือ AWS, Azure และ Google Cloud</p>\n<p>อย่างไรก็ตาม Microsoft ไม่ได้ระบุว่ารีเจี้ยนอินโดนีเซียจะเริ่มให้บริการได้เมื่อใด</p>\n<p>ที่มา - <a href=\"https://news.microsoft.com/apac/2021/02/25/microsoft-to-establish-first-datacenter-region-in-indonesia-as-part-of-berdayakan-digital-economy-indonesia-initiative/\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/f4e79ac6d4ae06bc2254bbf587a88ca3.jpg\" ><em>ภาพโดย Microsoft</em></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/microsoft\">Microsoft</a></div><div class=\"field-item odd\"><a href=\"/topics/microsoft-azure\">Microsoft Azure</a></div><div class=\"field-item even\"><a href=\"/topics/indonesia\">Indonesia</a></div><div class=\"field-item odd\"><a href=\"/topics/cloud-computing\">Cloud Computing</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f1ed20a1ed2cdcbfd1c4655b46256368cac9ee3b3a5df9367f4d5dc2e4e9afa0","category":"Thai"}