{"title":"เอกสารจาก Epic เผย ไมโครซอฟท์เตรียมลดค่าธรรมเนียมขายเกม Xbox เหลือ 12%","link":"https://www.blognone.com/node/122478","date":1620007442000,"content":"<div><div><div><p>ต่อจากข่าว <a href=\"https://www.blognone.com/node/122437\">Microsoft Store ปรับค่าธรรมเนียมขายเกมพีซี จาก 30% เหลือ 12% เท่า Epic Store</a> ก็เกิดคำถามตามมาทันทีว่า ค่าธรรมเนียมขายเกมบน Xbox Games Store  จะปรับลดลงมาหรือไม่</p>\n<p>เว็บไซต์ The Verge ไปค้นเจอในเอกสารของ Epic Games ที่เปิดสงครามกฏหมายกับแอปเปิลเรื่องค่าธรรมเนียม App Store ว่ามีข้อมูลจากไมโครซอฟท์ที่ส่งให้ Epic สู้คดีในศาล ระบุว่าไมโครซอฟท์มีแผนปรับค่าธรรมเนียมฝั่ง Xbox ลงมาที่ 12% เท่ากันด้วย</p>\n<p>Epic นำเอกสารนี้ไปสู้คดีในศาล โดยเป็นหลักฐานสนับสนุนว่าค่าธรรมเนียม 30% ไม่เป็นธรรม และอย่างน้อยๆ มีไมโครซอฟท์หนึ่งรายที่เตรียมลดค่าธรรมเนียมลงมา</p>\n<p><img src=\"https://www.blognone.com/sites/default/files/externals/2165f101e22718d7e99ea7cda9aff043.jpg\" /></p>\n<p>เอกสารนี้ถูกใช้ในศาลตั้งแต่เดือนมกราคม 2021 (แต่ไม่เคยมีใครสังเกตเห็นจนเป็นข่าว) ระบุว่าปัจจุบันไมโครซอฟท์คิดค่าธรรมเนียมขายเกมที่ 30% แต่จะปรับลดลงมาเหลือ 12% ภายในครึ่งแรกของปี 2021 (H1 CY21) ซึ่งเกิดขึ้นจริงแล้วสำหรับฝั่ง Microsoft Store บนพีซี</p>\n<p>ตัวแทนของไมโครซอฟท์ตอบคำถามของ The Verge ว่ายังไม่มีข่าวประกาศเรื่องฝั่ง Xbox ในตอนนี้ แต่หากมันเกิดขึ้นจริงตามแผน ก็จะกระทบไปยังคู่แข่งฝั่งคอนโซลอย่างโซนี่และนินเทนโด ที่คิดค่าธรรมเนียม 30% เช่นกัน</p>\n<p>ที่มา - <a href=\"https://www.theverge.com/2021/5/2/22415712/microsoft-xbox-store-cut-epic-games-court-documents?scrolla=5eb6d68b7fedc32c19ef33b4\">The Verge</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div><div><a href=\"/topics/epic-games\">Epic Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69321e3eb3f6bc671f7b56c7c23971f14120d8ba261d70ff9b82791356afc78c","category":"Thai"}