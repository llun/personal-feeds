{"title":"รีวิว POCO X3 Pro มือถือรุ่นกลาง Snapdragon 860 จอ 120Hz ครบครันในราคาต่ำหมื่น","link":"https://www.blognone.com/node/122680","date":1620972137000,"content":"<div><div><div><p>POCO เป็นค่ายมือถือที่มีชื่อเสียงในการทำมือถือราคาเป็นมิตร และ POCO X3 Pro มือถือรุ่นใหม่ของปีนี้ก็เข้าข่ายนั้น แม้ไม่รองรับ 5G แบบรุ่นพี่อย่าง POCO F3 แต่ก็ให้ฟีเจอร์มือถือที่ควรมีในปี 2021 มาครบถ้วน พลังประมวลผล Snapdragon 860 ที่แรงใกล้เคียงกับมือถือระดับเรือธงของปีที่แล้ว และแบตเตอรี่ที่ให้มาถึง 5,160 mAh ใช้งานได้ยาวๆ ทั้งวันแน่นอน</p>\n<p>POCO X3 Pro ใช้หน้าจอขนาด 6.67 นิ้ว ครอบด้วย Gorilla Glass 6 และแม้จะเป็น IPS LCD ที่สีอาจจะไม่สดเท่า OLED หรือ AMOLED แต่ก็ได้รีเฟรชเรตสูง 120Hz พร้อมอัตราการตอบสนองการสัมผัส 240Hz ความละเอียด 1080 x 2400 พิกเซล (395 ppi) รองรับการแสดงผล HDR10</p>\n<p>รุ่นที่ผู้เขียนรีวิวเป็นรุ่นแรม 6GB หน่วยความจำภายใน 128GB สีดำ ราคาช่วง<a href=\"https://www.blognone.com/node/121974\">เปิดตัวอยู่ที่ 7,999 บาท โดยมีรุ่น 8GB+256 ราคา 8,999 บาทเป็นอีกตัวเลือก</a></p>\n<p><img src=\"https://www.blognone.com/sites/default/files/externals/19eab85c5aca2a667319f2bd24689278.jpg\" /></p>\n<p><strong>แกะกล่อง</strong></p>\n<p>ตัวกล่อง POCO X3 Pro เป็นกล่องสีดำตัว หนังสือสีเหลือง ดูหรูหราเกินมือถือรุ่นกลาง ภายในกล่องให้ที่ชาร์จเร็ว 33W พร้อมสายชาร์จ USB-C มาด้วย นอกจากนี้ก็มีสติกเกอร์ POCO รวมถึงเคสพลาสติก TPU แถมมาให้</p>\n<p><img src=\"https://www.blognone.com/sites/default/files/externals/e700bb61a58709b0fdddc4b20865bae2.jpg\" /></p>\n<p><strong>ตัวเครื่องโดยรวม</strong></p>\n<p>ตัวเครื่องน้ำหนักอยู่ที่ 214 กรัม (Mi 11 Ultra 234 กรัม, iPhone 12 Pro 190 กรัม) ถือว่าหนักพอสมควร แต่น้ำหนักค่อนข้างสมดุล ขอบโค้งจับถนัดมือ พื้นที่ขอบล่างใหญ่กว่าขอบบนเล็กน้อย กล้องหน้า 20MP แบบเจาะรูที่อยู่กึ่งกลางจอ ผู้ใช้มือถือในปี 2021 น่าจะค่อนข้างชินกับกล้องหน้าสไตล์นี้พอสมควร</p>\n<p><img src=\"https://www.blognone.com/sites/default/files/externals/caf308b168b4ed330008b20cbbfdb073.jpg\" /><img src=\"https://www.blognone.com/sites/default/files/externals/226f57365abf85a49c328898e7c62027.jpg\" /></p>\n<p>ด้านหลังมีกล้อง 4 กล้องอยู่ตรงกลางด้านบน ไม่ได้ล้ำออกมาจากตัวเครื่องมากนัก ช่วงขอบทั้งสองข้างเป็นพื้นผิวที่เป็นสีด้าน ส่วนตรงกลางมันเงากว่า เป็นข้อดีที่เวลาจับ ด้านข้างทั้งสองด้านจะไม่ดึงดูดรอยนิ้วมือมากนัก</p>\n<p>ปุ่มกดทั้งหมดอยู่ด้านขวา ทั้งปุ่มพาวเวอร์ที่ใช้สแกนลายนิ้วมือ และปุ่มเพิ่ม-ลดเสียง ด้านซ้ายเป็นช่องใส่ซิม หนึ่งในข้อดีอีกข้อคือเป็นลำโพงคู่ เสียงออกทั้งด้านล่างและด้านบน มีรูหูฟัง 3.5 มิลลิเมตร กับรูชาร์จแบบ USB-C</p>\n<p><img src=\"https://www.blognone.com/sites/default/files/externals/4583d873b99c51269740d35e14585ea4.jpg\" /><img src=\"https://www.blognone.com/sites/default/files/externals/86c510e7c0409cd9797bdf3613fabd0b.jpg\" /><img src=\"https://www.blognone.com/sites/default/files/externals/ec84963e3f577edaad5514df8d8b0b55.jpg\" /></p>\n<p><strong>UI และประสิทธิภาพ</strong></p>\n<p>POCO X3 Pro มาพร้อม MIUI 12.0.1 ที่เป็น Android 11 จากโรงงาน แต่ติดตั้งแอปอื่นๆ มาให้ค่อนข้างเยอะ ทั้งแอปมัลติมีเดียจากฝั่งจีน iQIYI, Tiktok, เกม Bubble ไปจนถึง PUBG Mobile มาให้ ถ้าไม่ต้องการก็สามารถลบออกไปได้</p>\n<p><img src=\"https://www.blognone.com/sites/default/files/externals/ae0502241146fb3dbc3342e6434c5928.jpg\" /><img src=\"https://www.blognone.com/sites/default/files/externals/d8d1cfcee77ac53204d5dcf695281f96.jpg\" /></p>\n<p>ในด้านประสิทธิภาพ ชิป Snapdragon 860 บน POCO X3 Pro ทำคะแนน Geekbench 5 ได้น่าประทับใจกว่าที่คิด โดยทำคะแนน Single Core ได้ 755 คะแนน และ Multi Core ได้ 2755 คะแนน เปรียบเทียบแล้วพอๆ กับเรือธงของปีที่แล้วจากฝั่ง Samsung อย่าง Galaxy Note 20 Ultra (รุ่น Exynos 990) เลยทีเดียว</p>\n<p><img src=\"https://www.blognone.com/sites/default/files/externals/57cd00ff00d9b1bffc6146beeec187d2.jpg\" /><img src=\"https://www.blognone.com/sites/default/files/externals/5c8bdacdf9a50cdce9089f6c2dc94386.jpg\" /></p>\n<p><strong>กล้อง</strong></p>\n<p>กล้องของ POCO X3 Pro ไม่ได้มีอะไรน่าตื่นเต้นนัก กล้องหลังเป็นแบบสามกล้องพร้อมแฟลช ความละเอียดกล้องหลัก 48MP กล้องอัลตร้าไวด์ 8MP กล้องมาโคร 2MP และ depth sensor 2MP ซึ่งก็เป็นมาตรฐานของมือถือรุ่นกลางทั่วไป ถ่ายภาพได้คุณภาพพอใช้ กล้องหน้าเป็นแบบ 20MP ดังที่กล่าวไปในช่วงก่อนหน้า คุณภาพพอใช้เช่นกัน</p>\n<p><img src=\"https://www.blognone.com/sites/default/files/externals/6e0d93b4e7bfe8c2a679bcbbd5ee8eb1.jpg\" /></p>\n<p>ผู้เขียนสังเกตเห็นว่าโทนสีและแสงของกล้องหลักและกล้องอัลตร้าไวด์มีความแตกต่างกันเล็กน้อย สามารถดูได้ในรูปเปรียบเทียบด้านล่าง แต่ไม่น่าจะเป็นปัญหาใหญ่ เพราะทั้งสองกล้องก็ถ่ายภาพได้คุณภาพพอใช้ การถ่ายภาพภายในอาคารทำได้ดีแม้มีแสงไม่มากนัก โหมดกลางคืนก็ทำได้ค่อนข้างดีเช่นเดียวกัน สามารถเก็บแสงได้ดี และยังคงรายละเอียดอยู่ครบ</p>\n<p><img src=\"https://www.blognone.com/sites/default/files/externals/3637149468005afd240e493a051918a9.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/56fffa00df66b9841f36f7d4578fe9a3.jpg\" /><em>ภาพจากกล้องอัลตร้าไวด์</em><br />\n<img src=\"https://www.blognone.com/sites/default/files/externals/c42313f07f457129ad4adff43b9041c6.jpg\" /><em>ภาพภายในอาคาร, กล้องหลังหลัก</em><br />\n<img src=\"https://www.blognone.com/sites/default/files/externals/c7e0e72fc78c0b1f51d03dda87a15e47.jpg\" /><em>ภาพ Night Mode, กล้องหลังหลัก</em><br />\n<img src=\"https://www.blognone.com/sites/default/files/externals/a4658d2f10c2a682ea81e58a456840c8.jpg\" /><em>ภาพจากกล้องหน้า</em></p>\n<p><strong>สรุป</strong></p>\n<p>POCO X3 Pro เป็นมือถือที่ไม่ได้มีฟีเจอร์โดดเด่นเป็นพิเศษ แต่ประสิทธิภาพชิปประมวลผล Snapdragon 860 ที่เทียบได้กับ Galaxy Note 20 Ultra ก็เป็นตัวชูโรงได้ดี (เมื่อเทียบกับราคาเครื่อง)</p>\n<p>ถ้าจะมีข้อที่น่าเสียดาย คือคุณภาพกล้องอยู่แค่ในระดับกลางๆ เท่านั้น และการไม่รองรับเครือข่าย 5G ทำให้ไม่มีโอกาสเข้าถึงเครือข่ายรุ่นใหม่ที่ประสิทธิภาพดีกว่า</p>\n<p>ส่วนหน้าจอ 120Hz และอัตราสัมผัส 240Hz ที่ทันใจ รวมถึงแบตเตอรี่ 5,160 mAh กับที่ชาร์จ 33W ก็ทำให้เป็นมือถือสำหรับใช้งานที่อยู่ได้ทั้งวัน และใช้เวลาชาร์จไม่นานนัก เหมาะกับการนำมาใช้ในการทำงาน เช่นการกดรับงานแอปเดลิเวอรี่ต่างๆ  ในราคาที่ค่อนข้างเป็นมิตรที่ 7,999 บาท</p>\n</div></div></div><div><div>Topics: </div><div><div><a href=\"/topics/poco\">POCO</a></div><div><a href=\"/topics/mobile\">Mobile</a></div><div><a href=\"/topics/review\">Review</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0df6e6dd15807f44bd358418a4a031e31f4d6a06c0af744068dac3fcb7b6148c","category":"Thai"}